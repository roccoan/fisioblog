+++
author = "Redazione"
categories = ["Libera Professione"]
date = 2022-01-10T23:00:00Z
description = "Guida alla fatturazione per chi ha appena aperto la P.IVA"
image = "/images/kelly-sikkema-xou52juvuxa-unsplash.jpg"
title = "Che sono e come fare le fatture. Guida per fisioterapisti"
type = "post"

+++
Questo articolo è per aiutare coloro che stanno per aprire la Partita IVA e hanno bisogno di indicazioni sulle fatture.

Quando ho aperto io la P. IVA ricordo che i primi mesi avevo tantissime difficoltà. Quindi voglio scrivere l'articolo che avrei letto volentieri qualche anno fa quando ero agli inizi.

Per questo non prendo nulla per scontato, e cerco di descrivere tutto nel modo più preciso e semplice possibile.

## Introduzione

Possiamo considerare la nostra professione come la vendita di un servizio (la fisioterapia) a pazienti privati o altri enti, come ospedali, cooperative, cliniche e centri.

Oltre alla **vendita** di un servizio, l’attività del fisioterapista prevede anche l’**acquisto** di cose che saranno utili per l’attività stessa. Pensa alla carta per il lettino, alla crema per la tecar o attrezzi vari.

Quindi durante la propria vita professionale, un fisioterapista effettua sia acquisti che vendite.

## Che sono le fatture?

Questa introduzione era necessaria per capire meglio a che servono le fatture. 

Infatti, le fatture possono essere **di due tipi**: 

* **Fatture di vendita** - le emetti ai pazienti, o in generale ogni qual volta che guadagni dei soldi dall’attività;
* **Fatture di acquisto** - che ricevi come acquirente da chi ti ha venduto qualcosa, in generale tutte le volte che spendi dei soldi per l’attività.

Quelle di cui ti devi preoccupare di più sono le prime, perchè sono quelle che dovrai compilare ed emettere.

Le seconde le ricevi soltanto, quindi no problem.

Tutte e due le tipologie però vanno inviate al commercialista. 

Il commercialista alla fine dell’anno, sulle base delle fatture che gli abbiamo mandato, ricostruisce quello che è successo e calcola **quanto abbiamo guadagnato** e **quanto abbiamo speso**. 

In base a questi calcoli fa la nostra bella **dichiarazione dei redditi** (che per le Partite IVA si chiama **Modello Unico**) e ci dice **quante tasse** e **quanti contributi** dobbiamo pagare. 

> Se non sai qual'è la differenza tra le tasse e i contributi, o in generale vuoi avere un po' di concetti di base sulla Partita IVA per Fisioterapisti, leggi pure [quest'altro articolo](https://fisioterapisti.org/concetti-base-di-partita-iva-per-fisioterapisti/ "Concetti base di Partita IVA per Fisioterapisti").

Il commercialista ci dirà anche se possiamo avere **“sconti” sulle tasse** dopo aver acquistato cose che possano essere oggetto di detrazioni.

Quindi le fatture sono dei documenti che rendicontano una vendita o un acquisto e servono per tenere traccia dell’andamento della tua attività da Libero Professionista.

## Come si emette una fattura?

Per fortuna per i Professionisti Sanitari il processo è molto semplificato (rispetto per esempio alle fatture che deve emettere un’azienda).

Questo è vero soprattutto per chi rientra nel Regime Forfettario (ad oggi tutte le P. IVA che fatturano – cioè guadagnano - fino a €65.000 lordi all’anno).

In generale la struttura di base di una fattura deve contenere:

* **Intestazione**, cioè chi sta emettendo la fattura e _deve prendere i soldi_;
* **Dati di chi riceve la fattura**, cioè i dati di chi compra, di chi deve pagare*;
* **Data e numero** del documento;
* **Descrizione del bene/servizio** che viene venduto (per esempio “prestazione fisioterapica”);
* **Importi unitari, quantità e importo totale** (per esempio 4 terapie al prezzo di €35, totale €140).

## Intestazioni

In ogni fattura bisogna indicare i dati 1) di chi sta _emettendo_ la fattura, e 2) di chi la sta _ricevendo_, così che sia chiaro chi è che _riceve soldi_ e chi è che sta _pagando_.

Operativamente, quando lavoriamo alle fatture i nostri dati saranno sempre gli stessi su ogni fattura, quindi non dobbiamo preoccuparci di modificarli. Per esempio:

_Fisioterapista Mario Rossi_

_Via Tiburtina, 1 – Roma_

_P.IVA: 00000000000_

_Cellulare ed e-mail (opzionali)_

Diverso è per i dati dei pazienti/centri con cui collaboriamo, questi ogni volta possono variare e dobbiamo ricordare di chiederli al paziente, nello specifico il codice fiscale e l’indirizzo (io all’inizio me ne dimenticavo sempre). Se fatturiamo ad un centro/clinica/ospedale l’intestazione sarà chiaramente la ragione sociale o i dati dei titolari. Nel caso di un paziente privato abbiamo per esempio:

_Gentile sig. Mario Rossi_

_Residente in Via Tiburtina 10, Roma_

_Codice Fiscale_

_Cellulare ed e-mail (opzionali)_

## Data e numero del documento

Le fatture devono rispettare un certo ordine, vanno numerate e si indica in che data sono state emesse. Il numeratore dura un anno, quindi il 31 dicembre il numeratore termina e riparte dal numero uno il 1° gennaio.

Facciamo un esempio.

Inizia il 2022 ed emetto la prima fattura dell’anno il 7 gennaio 2022. Questa sarà:

**Fattura n.1 del 07-01-2022**

Durante l’anno, una fattura dopo l’altra, magari arrivo al 28 dicembre 2022 alla **Fattura n.43 del 28-12-2022**.

A Capodanno non fatturo nulla, facciamo finta di riprendere il 3 gennaio 2023. La nuova fattura non sarà la n.44, ma sarà la:

**Fattura n.1 del 03-01-2023**

## Quantità e Importi

La stragrande maggioranza delle fatture che emetto io hanno solo una riga (poche volte due righe). Di solito uso descrizioni come “Prestazione Fisioterapia”, “Ciclo Fisioterapia”, “Fisioterapia Domiciliare”.

Ognuno di questi può avere prezzi diversi. Il punto di questa sezione è calcolare il totale della fattura, moltiplicando prezzo x quantità di ogni prodotto/servizio e sommando i totali.

Facciamo un generico esempio, per un paziente hai svolto un ciclo di 10 terapie domiciliari a €40 e 5 tecar a €20.

La fattura sarà composta da due righe:

* 10 Terapie Domiciliari - Prezzo Unitario €40; Prezzo Totale (10x€40) €400;
* 5 Tecarterapie - Prezzo Unitario €20; Prezzo Totale (5x€20) €200;

Sommando i due totali parziali (€400 delle domiciliari più €200 delle tecar), si ottiene il totale della fattura, cioè €600.

## Una volta calcolato il totale, abbiamo finito?

Ni, dipende a seconda dei casi. Se ti trovi nel Regime Forfettario, abbiamo finito.

Come fai a sapere se sei nel Regime Forfettario? Se hai appena aperto la P.IVA, al 99% dei casi sei nel Regime Forfettario, che è il regime semplificato per chi si è messo in proprio da poco oppure lo è già da un po' e non supera i €60mila di fatturato annui (o €5.000 al mese - lordi- che dir si voglia).

Questa guida si rivolge a chi ha aperto da poco la P.IVA, quindi è abbastanza probabile che se ti interessa l'argomento ti trovi nel Regime Forfettario, e quindi non ci addentriamo negli altri casi (dove bisogna proseguire aggiungendo agli importi l'IVA, specificando le aliquote ecc.).

Quindi se sei in Regime Forfettario ai €600 dell'esempio di prima non dovrai aggiungerci l’IVA. Per questo nelle fatture che emettiamo bisogna assolutamente indicare in basso la seguente dicitura:

_Operazione effettuata senza applicazione dell’IVA ai sensi dell’art.1, commi da 54 a 89, Legge n.190/2014 - Regime Forfettario. Si richiede la non applicazione della Ritenuta alla fonte a titolo di acconto come previsto Dall’art. 1, comma 67, Legge n.190/2014. Imposta di Bollo sull’Originale (per importi superiori ad €77,47)._

Come dice l’ultima parte, se la fattura supera come importo totale €77,47 c’è bisogno di comprare una marca da bollo di €2 e applicarla sull’originale.

### Che significa “l’originale”?

Di ogni fattura dovrai produrre più copie. L’unica che deve essere cartacea è appunto l’originale (cioè quella che consegni al paziente/committente) che richiede marca da bollo. Quindi quella per il paziente la stampi, ci apponi la marca da bollo, e la scansioni/fotocopi per te e per il commercialista. Se invece è senza marca da bollo perché sotto €77,47 puoi anche mandarla per email.

Un veloce riepilogo sulle varie copie:

* Copia per il paziente/centro/clinica/ospedale, può essere:
  * Con marca da bollo se sopra i €77,47 e quindi stampata e consegnata in forma cartacea;
  * Senza marca da bollo, perché importo basso, quindi può essere anche solo digitale (in PDF) e consegnata al paziente per e-mail o stampata se vogliamo.
* Copia per il commercialista – si può consegnare cartacea, il mio preferisce per email in questo modo:
  * Scansione della fattura cartacea con marca da bollo;
  * Copia digitale diretta senza marca da bollo per piccoli importi;
* Copia per noi da conservare:
  * Idem come per il commercialista.

Se concordato con il paziente (o con il centro/cooperativa/clinica con cui collabori) si può aggiungere un 4% alla fine della fattura, a titolo di rimborso del 4% che andrete a pagare di contributi (quelli per la pensione) sull’importo della fattura, e si possono aggiungere nel totale anche i €2 della marca da bollo, se il totale della fattura è superiore a €77,47.

Quindi se con il paziente ho concordato entrambe le cose – il 4% e la marca da bollo – su una fattura con totale di €600 come prima ci aggiungo:

* €24 a titolo di Contributo Integrativo INPS 4%;
* €2 a titolo di Bollo (art. 15 DPR 633/72);

Per un totale da pagare di €626.

## Bonus: Pagamenti e quietanza

Puoi indicare in fattura il tuo IBAN per ricevere pagamento tramite bonifico, se il paziente invece ti paga in contanti (ricorda che in contanti non può scaricare la spesa medica nella dichiarazione) o carta, puoi _quietanzare_ la fattura: cioè scrivere a mano (o usando un timbro che si vende nei negozi specializzati) la scritta “quietanza” accompagnata dalla tua firma, e semplicemente tutto ciò significa che la fattura è stata saldata e che non avrai null’altro da chiedere. È un dettaglio che puoi anche omettere, non è obbligatorio, ma molti preferiscono farlo.

## Bonus n.2: Se la fattura del fisioterapista è intestata alla moglie, può pagare il marito?

Situazione: marito e moglie hanno il conto corrente cointestato. La moglie non ha una carta a suo nome, usano quella del marito. 

Secondo [l'Agenzia delle Entrate si può fare](https://www.agenziaentrate.gov.it/portale/documents/20143/2707899/Risposta+n.+431+del+2+ottobre+2020.pdf/0893722f-ec9b-50ac-364e-d94f4ac8153c "Carta del marito, spese della moglie: salvo il diritto di detrazione") ed è anche detraibile la spesa. 

## Che programma uso per fare le fatture?

Ora che hai capito il meccanismo di base per emettere fatture, ti spiego come farle operativamente.

Quando sei all’inizio e magari non puoi spendere soldi per programmi gestionali, va benissimo usare Microsoft Excel, Google Fogli o LibreOffice Calc, che sono gratuiti a differenza di Excel e puoi installarli liberamente se il tuo computer non ha Office.

Ti lascio dei template (che ho realizzato io) che di volta in volta dovrai modificare, salvare con nome (come ti ho spiegato nella sezione del numeratore) in una cartella apposita, e stampare se necessario.

Ti consiglio di fare sempre il backup della tua cartella delle fatture (anche su servizi online tipo Google Drive, Dropbox, OneDrive, ecc.).

Ricorda che il numeratore va rispettato alla perfezione. Se usi un gestionale il numeratore sarà gestito in automatico, ma quando le fai in autonomia fai attenzione a non creare buchi nel numeratore saltando un numero o invertendo le date.

Due volte all’anno devi caricare le informazioni delle fatture, nello specifico dei pazienti che vogliono scaricare la spesa sanitaria sostenuta presso di voi, sul Sistema Tessera Sanitaria. Ho scritto un [articolo su Sistema Tessera Sanitaria qui]().

## Conclusione

L'articolo era bello lungo, e sei arrivata/o fin qui, ti spinge davvero tanta motivazione! Spero che la guida ti sia stata utile, e ti auguro tante tante fatture :D

Se hai suggerimenti su come migliorarla ulteriormente, lascia pure un commento.

Grazie ancora, e a presto!