+++
author = "Federica"
categories = ["Studio e Carriera"]
date = 2023-01-06T23:00:00Z
description = "Oggi parliamo di lavoro dopo la laurea: meglio le certezze del posto fisso o i guadagni della Partita IVA?"
draft = true
image = "/images/siora-photography-hgfy1mzy-y0-unsplash.jpg"
title = "Fisioterapista: meglio da dipendente o a Partita IVA?"
type = "post"

+++
Oggi parliamo di lavoro dopo la laurea: meglio le certezze del posto fisso o i guadagni della Partita IVA?

## Introduzione

Se vogliamo, quella di oggi è una variante della domanda: “Cosa vuoi fare da grande?”.

Per rispondere a questa domanda ho una buona e una cattiva notizia.

Da quale iniziamo?

Dai, togliamo di mezzo la cattiva.

La brutta notizia è che in fondo la risposta non ce l’hai mai. A qualsiasi età.

A volte ti dimentichi addirittura di questa domanda e smetti anche di cercare la risposta.

E qual è la buona notizia?

La cosa positiva è che non devi prendere oggi questa decisione. Per molti di noi capita di non prenderla mai, semplicemente è la vita che ti porta in un determinato posto.

Devi scegliere se aprire la Partita IVA (magari lasciando un posto fisso) e quest’incertezza ti mette ansia?

Con questo articolo la cosa che (spero) porterai a casa è che **non esiste una decisione giusta o sbagliata**.

Bisogna abbandonare le convinzioni del tipo “posto fisso bello - partita iva brutta” o viceversa, e semplicemente lasciarsi andare prendendo il meglio della situazione in cui ci ritroviamo.

Significa che non dobbiamo avere aspirazioni di crescita e cambiamento?

Assolutamente no.

Il punto è questo: **non possiamo sapere in anticipo se siamo tipi da lavoro dipendente o da Partita IVA**.

Non a tutti interessa saperlo, e tra i rimanenti a pochi la curiosità spinge a scoprirlo.

Per scoprirlo la cosa migliore sarebbe provare entrambi, e poi decidere.

A volte questa cosa è possibile, altre volte è fuori discussione, altre volte semplicemente è la vita che ti porta in una o nell’altra direzione.

Nella ricerca di quello che è **meglio per noi**, capiterà di trovarsi da un lato di questa staccionata e avere la curiosità, la voglia e la paura di esplorare l’altro lato.

Ma per fare il salto ci vuole tempo, e nel frattempo devi prendere il meglio della situazione in cui ti trovi.

Ci vuole tempo sia per chi è insoddisfatto della Partita IVA (e magari vuole studiare e [prepararsi per un concorso](https://amzn.to/3VIPmNQ)), sia per chi è insoddisfatto della vita da dipendente (e decide di crearsi un giro di pazienti per essere autonomo).

Quindi, per capire cosa sarà questo articolo, partiamo da **cosa non sarà**: sicuramente non sarà nè a favore nè contro una delle due modalità.

So che è molto arrogante la pretesa e l’illusione di essere super partes, ma parleremo bene di entrambe e parleremo male di entrambe.

La conclusione poi la trai tu, e dove ti porteranno gli eventi a scrivere la tua storia. (E in qualsiasi posto arriverai, passa a trovarci ancora).

## Il lavoro da Dipendente e il Posto Fisso

> Per semplicità riuniamoli sotto un’unica categoria (a tempo indeterminato) e tralasciamo le differenze tra pubblico e privato, parleremo comunque di entrambi.

Sul posto fisso è inutile dilungarci.

Alla stregua del Sogno Americano è pure il protagonista di diversi film.

Solo che negli ultimi tempi è diventato **un argomento davvero controverso in Italia**: tra [laureati in ingegneria che partecipano ai concorsi da operatore ecologico](https://www.ilmessaggero.it/italia/ingegnere_assunto_operatore_ecologico_famiglia_barletta_oggi_ultime_notizie-4913135.html) pur di avere il posto fisso e [gente che lo rifiuta in massa](https://www.ilmattino.it/economia/news/concorsi_pubblici_rinunce_addio_posto_fisso_stipendi_bassi-6948468.html), non si capisce più niente.

Storicamente il fascino del posto fisso si riassume in una sola parola: **prevedibilità**.

Col tempo indeterminato si possono fare progetti a lungo termine, si può richiedere il finanziamento della macchina e il mutuo per la casa, insomma ci permette di sistemarci.

Inoltre: ferie retribuite, malattia pagata, chi è donna può avere figli senza interruzioni dello stipendio.

I fuori sede nel pubblico possono chiedere trasferimento e tornare prima o poi a lavorare vicino casa.

Sistemarsi okay, ma a che costo?

Al costo di guadagni non entusiasmanti, ma sicuramente dignitosi, noia e routine.

E fare i fisioterapisti da dipendenti non fa eccezione.

### Perchè il posto fisso è diventato controverso

Per ora togliamo di mezzo l’aspetto delle aspirazioni, del successo, dell’indipendenza e così via.

Nel 2023 ci troviamo in un periodo un po’… particolare.

Ci sono due eventi che hanno scombussolato il panorama lavorativo:

* La pandemia;
* L’inflazione.

Per la prima volta da decenni il problema dell’economia non è più la deflazione, ma l’inflazione. E cioè **le cose costano sempre di più**.

Se oltre a salire il prezzo delle cose però **non sale anche lo stipendio**, è un problema.

Se non sale lo stipendio, e i concorsi vengono vinti in città già di loro molto costose, semplicemente qualcuno si fa i conti in tasca. E a molti non conviene.

Nelle regioni del nord, soprattutto Piemonte ed Emilia Romagna, si sta assistendo ad un [notevole aumento della preferenza del lavoro a Partita IVA da parte del personale sanitario](https://www.partitaiva.it/infermieri-medici-partita-iva/).

Quindi, di loro spontanea volontà, ci sono medici e infermieri che dopo 20 anni di attività **si licenziano per passare a Partita IVA**.

E gli infermieri non hanno la strada della Partita IVA come storicamente ce l’abbiamo noi fisioterapisti, quindi si stanno creando dinamiche del tutto nuove nella sanità.

Ma l’inflazione non è stato l’unico motivo.

La pandemia ha avuto effetti pesanti, soprattutto negli ospedali, e ad ogni livello.

Ha sovraccaricato ogni singolo elemento del sistema sanitario nazionale, e ciò ha influito molto sull’ambiente lavorativo. Quello che è successo lavorando in ospedale durante il covid **è difficile che qualcuno se lo dimentichi**.

Orari lunghi, tutti bardati, rischio di prendere il covid e il long covid: a chiunque è passato per la mente di abbandonare tutto e mettersi in proprio.

Oltre alla garanzia che lo stipendio non salirà e che in caso di pandemie la situazione continuerà ad essere insopportabile (e molto probabilmente [il covid non sarà l'ultima che vedremo](https://www.quotidianosanita.it/studi-e-analisi/articolo.php?articolo_id=109864)), bisogna ricordarsi anche che **se si capita in un brutto ambiente lavorativo** bisogna stare attenti a tutte le trame dei colleghi, le vessazioni dei superiori e tutte le insensate decisioni che ti rendono la vita un grammo più difficile giorno dopo giorno.

Il discorso del posto fisso è che è prevedibile, ma **se le cose vanno male**, nella stragrande maggioranza dei casi **non si può fare praticamente niente per cambiarle** e si è in balìa di scelte prese da altri.

Il posto fisso scenderà mai dal podio più alto? Non possiamo saperlo.

Ma non è neanche il punto del discorso.

Il punto è che ognuno di noi è fatto in modo diverso. E se anche il primato del posto fisso non sia in dubbio come sta accadendo in questo periodo, ci sarà sempre qualcuno a cui il posto fisso sta stretto e viceversa. Quindi:

* Anche se pensi di avere uno spirito imprenditoriale innato e vieni da una famiglia di professionisti e imprenditori… magari ti troverai benissimo con il posto fisso;
* Anche se hai paura di tutto, persino della tua ombra, e vuoi un lavoro prevedibile per pianificare tutto il resto della tua vita… magari provi il posto fisso e ti accorgi che non fa per te.

## La Partita IVA: il bello, il brutto, il cattivo

La narrativa sulla Partita IVA è piena di colpi di scena: si parte come ripiego, poi la si giustifica come un voler essere indipendenti, poi si scopre che è solo precariato con un altro nome, poi non ne puoi più fare a meno, poi devi pagare la tasse e i contributi.

Il tutto condito da un’abbondante quantità di dubbi.

E allora?

Ne vale la pena aprire la Partita IVA per fare il fisioterapista o no?

Come al solito, è complicato.

Ma cerchiamo di renderlo più chiaro.

## Il Bello

Orari comodi, guadagni stellari, nessuno che ti dice che devi fare e come devi lavorare.

## Il Brutto

Orari comodi, guadagni stellari, nessuno che ti dice che devi fare e come devi lavorare.

Ma come, è la stessa cosa di prima?

Eh si, per qualche tempo avrai orari comodi perché non hai pazienti, e i guadagni stellari sono quelli che ti sogni e che sono riservati ai fisioterapisti che sono sul mercato da più tempo di te.

Non avrai idea di cosa fare, probabilmente neanche nessuno con cui confrontarti e a cui chiedere consigli.

La situazione, è bene ricordarlo, è più brutta all’inizio. Col tempo e con l’esperienza si cresce e crescono i guadagni e le condizioni lavorative in generale.

## Il cattivo

Un nostro illustre connazionale - il ricercatore e artista Silvio Lorusso - [ha coniato il termine **imprendicariato](https://www.linkiesta.it/2019/03/imprenditore-precario-entreprecariat/).**

Questo termine è l’unione delle due parole **imprenditoria** e **precariato** che descrive perfettamente la normalità di moltissime Partite IVA, incluse quelle di noi Fisioterapisti.

Certo, essere imprenditori prevede un rischio che per definizione è una situazione precaria.

Ma prima di diventare imprenditori bisogna sceglierlo, decidere di aprire un’attività e mettersi in gioco.

Invece nell’imprendicariato no, non si ha praticamente scelta.

Siccome la Partita IVA è brutta e cattiva, chiudiamo l’articolo così?

No.

Che sia stata una tua scelta oppure no, adesso magari ti ritrovi in questa situazione e bisogna trarne il massimo. E come si fa?

Molto spesso ci si ritrova come liberi professionisti senza capire che essere liberi professionisti è in buona sostanza un business e che si opera dentro un mercato.

Pensare in questi termini sembra togliere tutto il romanticismo e l’etica di una nobile professione come quella del Fisioterapista.

Il problema è che di romanticismo non si campa, e se il lavoro non soddisfa ha un’impatto sulla qualità della riabilitazione danneggiando direttamente anche i pazienti, che potrebbero ricevere cure migliori.

Inoltre siamo portati a ragionare secondo uno schema “o - oppure”, mentre il mondo è complesso e si può tranquillamente ragionare secondo uno schema “e - e”.

In che senso?

Facciamo un esempio.

Chiunque si identifica o come “tecnico”, oppure come “commerciale”. Questo è vero per i fisioterapisti, ma è vero per praticamente tutti i lavori.

Semplificando brutalmente e facendo di tutta l’erba un fascio: i primi amano la materia, si perdono nei dettagli scientifici, sono bravissimi e hanno una conoscenza da paura. I secondi sono bravi ma il pensiero di passare settimane sui libri li annoia e preferiscono toccare con mano, conversare con le persone e conoscerne di nuove.

Pensare secondo una schema “o - oppure” implica che si può essere o l’uno o l’altro. Quindi se sei commerciale non puoi essere tecnico e viceversa.

Invece passare a ragionare con “e - e” significa iniziare a pensare che se sei tecnico, puoi diventare anche un po’ più commerciale.

Essere bravi tecnicamente è una condizione necessaria, ma non sufficiente. E anche essere commerciali lo è.

Vediamo i due scenari, assolutamente esagerati e stereotipati per dare un’idea:

* Se si è solo commerciali, e non si pensa per niente ai risultati, il paziente lo capisce che si fa questo lavoro per soldi e si sente depredato e spennato;
* Se si è solo tecnici, e non ce ne frega niente dell’aspetto umano, il paziente preferirà qualcuno con più empatia che lo farà sentire meglio - perfino se quel qualcun altro è meno preparato.

E in entrambi i casi l’errore che si fa è pensare che stiamo vendendo il nostro servizio, cioè la fisioterapia.

La realtà invece è che **stiamo vendendo in primis noi stessi**, perché tanto il paziente trova la fisioterapia un po’ dappertutto, ma **qualcuno che ti fa sentire meglio è difficile da trovare** (e si paga).

Qual è il punto di tutto questo discorso?

Il punto è che se ti metti in proprio, devi **necessariamente iniziare anche a venderti meglio**, che ti piaccia o no. I risultati non arrivano da soli, ma quando entri nel meccanismo non hai un limite di guadagno (a differenza del dipendente).

Per cui, riassumiamo quanto detto finora con: **tutto ha un prezzo da pagare**.

Se cerchi **la stabilità**, il prezzo da pagare è che i guadagni non vanno a te, ma al tuo datore di lavoro.

Se cerchi **i guadagni**, il prezzo da pagare è che bisogna rischiare - fermo restando che in entrambi i casi non va compromessa la qualità della riabilitazione.

## Conclusione

Questo non era assolutamente un articolo per chiarirti le idee.

Era per mettere tutti gli elementi sul tavolo, per metterti in guardia dai potenziali rischi di una o dell’altra modalità, per mettere in dubbio le certezze che abbiamo e liberarci dalle convinzioni che in fondo non dobbiamo avere per forza.

Il punto è questo: non c’è niente di giusto o sbagliato nel ragionare da dipendente o da libero professionista.

Non c’è qualcosa che va bene per tutti. E anche se una delle due ci andava bene fino ad un attimo fa, non è detto che tra cinque anni la situazione sarà la stessa.

Quindi, se sei curiosa/o di provare l’altro lato della staccionata **e hai la possibilità di scegliere**… **fallo**.

Non credo affatto che te ne pentirai.

Nella peggiore delle ipotesi le avrai provate entrambe e potrai proseguire la tua vita felice.

Quindi, spero che questo articolo ti sia piaciuto e non ho dubbi che ti porterà un pizzico di fortuna a prescindere da quale strada deciderai di intraprendere.

Se vuoi un po’ di compagnia per questo tuo viaggio, [che ne dici di unirti a noi](https://t.me/fisioterapisti_official)? Insieme si va più lontano!

Grazie per aver letto fin qui, a presto :)