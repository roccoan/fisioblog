+++
author = "Federica"
categories = ["Studio e Carriera"]
date = 2022-06-15T22:00:00Z
description = "Abbiamo già parlato di quanto guadagnano i fisioterapisti qualche tempo fa. In quell’occasione però abbiamo fatto una panoramica. Oggi invece vediamo più nello specifico quanto guadagna un fisioterapista nel pubblico analizzando il contratto collettivo nazionale."
image = "/images/dmitry-demidko-ebwzfkaheau-unsplash.jpg"
title = "Quanto guadagna un fisioterapista? | Stipendio fisioterapista pubblico"
type = "post"

+++
Qualche tempo fa abbiamo visto che è c’è tanta variabilità sul mercato del lavoro per i fisioterapisti. Con questa serie di articoli entriamo più nel merito e analizziamo i diversi contratti e le possibili situazioni che possiamo incontrare. Partiamo dallo stipendio di un fisioterapista pubblico.

## Introduzione

Abbiamo già parlato di quanto guadagnano i fisioterapisti [qualche tempo fa](https://fisioterapisti.org/quanto-guadagnano-i-fisioterapisti/). In quell’occasione però abbiamo fatto una panoramica.

Oggi invece vediamo più nello specifico quanto guadagna un fisioterapista nel pubblico analizzando il contratto collettivo nazionale.

Premessa: quello di cui parliamo oggi non è l’unico contratto pubblico, ma è di gran lunga il più diffuso.

> Se non hai il tempo di leggere tutto l’articolo, un Fisioterapista pubblico guadagna dai circa €23k lordi all’anno della cat. D ai circa €28k annui della cat. D6.
>
> Invece un fisioterapista coordinatore guadagna dai circa €25k lordi della cat.DS ai quasi €31k della categoria DS6.
>
> Calcolando 13 mensilità, sono circa €1.700 lordi di partenza fino ai €2.100 lordi al mese per i fisioterapisti. Mentre per i coordinatori si va da €1.850 lordi ai €2.400 lordi al mese.
>
> Al lordo si aggiungono eventuali indennità e si tolgono le tasse (più o meno alte a seconda della residenza, familiari a carico, eventuali altri redditi).
>
> Trovi una stima del netto in basso.
>
> Mentre scrivevo questo articolo è [stato firmato il nuovo contratto](https://www.ilsole24ore.com/art/firmato-contratto-infermieri-aumenti-117-171-euro-mese-AEUZ0JgB?refresh_ce=1), e sono previsti aumenti da 54 a 98 euro al mese, a seconda delle categorie.
>
> Però c’è bisogno dell’approvazione della Ragioneria e della Corte dei Conti, e a quanto pare questi aumenti possono diventare effettivi ad autunno inoltrato. Per cui lascio le cifre del precedente, ma tieni conto di queste novità.

Detto ciò, direi che possiamo partire.

## Il contratto

Quando si [vince un concorso pubblico](https://fisioterapisti.org/lavorare-nel-pubblico-come-fisioterapisti-concetti-di-base/), ad un certo punto si arriva alla firma del contratto.

Ma ti sei mai chiesto che cos’è questo contratto, come nasce e cosa contiene?

Chi lavora come fisioterapista nel pubblico, ha un contratto di lavoro che rientra nel **CCNL Comparto Sanità**.

Di solito viene inquadrato nella categoria D (tra poco vedremo meglio che vuol dire).

### Come funziona esattamente?

In ogni contratto ci sono **due parti**, e quello di lavoro non fa eccezione.

Per fare qualche esempio, se pensi ad un contratto di compravendita, le due parti sono il compratore e il venditore.

Se prendiamo il contratto di affitto, c’è chi affitta la casa e chi la prende in affitto.

Per quanto riguarda il contratto di lavoro invece, le due parti sono:

* Il lavoratore;
* Il datore di lavoro.

Mentre per il lavoratore è facile capire di chi parliamo, cioè del fisioterapista, **chi è il datore di lavoro** in un lavoro pubblico?

Per semplificare molto è l’Azienda Sanitaria o l’ospedale o l’RSA a prevalenza pubblica che ha indetto il concorso.

Inoltre, per gli altri tipi di contratti si possono **negoziare le condizioni**. Per fare un esempio, se devi comprare casa, c’è una fase in cui proponi un prezzo a tuo vantaggio (più basso).

Per il contratto di lavoro, si possono negoziare le condizioni? Nel privato si, in molti lavori si negoziano le condizioni durante i colloqui.

### Ma come funziona per il contratto pubblico?

Le condizioni del contratto non vengono definite in una negoziazione tra il singolo fisioterapista e chi lo assume.

Invece **viene negoziato a livello nazionale per tutti**, per questo prende il nome di “Contratto Collettivo Nazionale del Lavoro” (e non è così solo per la sanità, ci sono CCNL per diverse categorie).

Viene negoziato da due parti:

* **ARAN** (Agenzia per la Rappresentanza Negoziale delle Pubbliche Amministrazioni);
* **Sindacati** (sia Organizzazioni Sindacali che Confederazioni Sindacali).

Semplificando, **i primi** rappresentano le pubbliche amministrazioni, quindi **negoziano dalla parte dei datori di lavoro**: ASL, ospedali, RSA a prevalenza pubblica.

I **secondi** invece sono dalla parte dei lavoratori e **negoziano per migliorare gli stipendi e in generale le condizioni di lavoro** di tutti i lavoratori del settore sanitario (oltre ai fisioterapisti, anche Infermieri, ecc.).

L’attuale contratto collettivo (relativo al triennio 2016-2017-2018) è stato firmato quattro anni fa ed è scaduto il 31 dicembre 2019.

Tra la pandemia e altri problemi, la negoziazione di fatto ancora non inizia ed è bloccata anche dalle conseguenze del passaggio di inquadramento degli OSS da ruolo tecnico a ruolo sanitario avvenuto nel 2021.

> Mentre scrivo, [è stato firmato l’accordo per il nuovo CCNL](https://www.ilsole24ore.com/art/firmato-contratto-infermieri-aumenti-117-171-euro-mese-AEUZ0JgB?refresh_ce=1). Vediamo meglio tra poco cosa si prevede.

Il contratto pubblico attuale [è visibile da chiunque](https://www.aranagenzia.it/attachments/article/9016/CCNL%20comparto%20SANITA%27%20definitivo_sito%20.pdf), e contiene tutte le regole: retribuzioni, ferie, indennità, permessi, diritti, ecc.

## La retribuzione: quanto guadagna un fisioterapista nel pubblico?

Dobbiamo fare alcune premesse:

* Le retribuzioni di cui parliamo sono **lorde**. Il netto è variabile perché dipende dalle tasse che possono essere più o meno alte. Le tasse dipendono dalla residenza, dai familiari a carico, da eventuali altri redditi e da altre mille variabili.
* Le retribuzioni indicate sul CCNL sono **annue**. Riportiamo sia quelle annue che quelle mensili. Quelle mensili sono calcolate dividendo per **13 mensilità** (perché è prevista la tredicesima nei contratti pubblici).
* **Non terremo conto di eventuali indennità**, perché è improbabile che un fisioterapista faccia straordinari o turni notturni (anche se mai dire mai), ma per semplicità di calcoli non ne teniamo conto.

Per lo stipendio di un fisioterapista, vediamo le tabelle retributive dell’ultimo CCNL 2016-2018.

Attenzione, perché dal 15 giugno 2022 **è ufficiale la firma del nuovo CCNL 2019-2021**, nel quale sono previsti degli aumenti di stipendio dai 59 ai 98 euro al mese, a seconda delle categorie.

E allora perché usare la tabella retributiva di quello precedente?

Perché questi aumenti a quanto pare sono in valutazione da parte della Ragioneria e della Corte dei Conti, e l’approvazione effettiva potrebbe avvenire in autunno inoltrato, [secondo il Sole 24 Ore](https://www.ilsole24ore.com/art/firmato-contratto-infermieri-aumenti-117-171-euro-mese-AEUZ0JgB?refresh_ce=1).

Ecco la tabella:

![](/images/stipendio-fisioterapista.png)

### Come si legge?

Sulla **sinistra** sono riportate le **categorie**, e a **destra il Reddito Annuo Lordo** (in breve RAL, evidenziato in rosso).

Al centro ci sono una vecchia retribuzione e un aumento, che sommati danno la colonna di destra.

### Che sono le categorie?

Il livello di esperienza al quale ogni professionista sanitario appartiene. Come vedi, sono divise in due:

* **Categorie D:** dei Fisioterapisti;
* **Categorie DS:** dei Fisioterapisti Coordinatori.

Entrambe vanno da 0 a 6, e a salire sale l’esperienza e di conseguenza la retribuzione.

La categoria D è quella più diffusa nei concorsi ([seguici su Telegram](http://t.me/fisioterapisti_official) per gli aggiornamenti sui concorsi per fisioterapisti), mentre di solito si diventa coordinatori con categoria DS per concorso interno a cui si accede con la magistrale (col nuovo contratto - [non è ancora confermato](https://www.ilsole24ore.com/art/firmato-contratto-infermieri-aumenti-117-171-euro-mese-AEUZ0JgB?refresh_ce=1) - si potrebbe accedere alle posizioni organizzative come i coordinatori solo con la triennale), dopo anni di esperienza nell’azienda sanitaria o ospedaliera.

### Quindi, quanto guadagna un fisioterapista pubblico?

Calcolando 13 mensilità, sono circa €1.770 lordi di partenza fino ai €2.100 lordi al mese per i fisioterapisti.

Mentre per i coordinatori si va da €1.850 lordi a €2.400 lordi al mese.

### Possiamo farci un’idea del netto?

Certo, le mani avanti le abbiamo messe prima, quindi possiamo dire che:

* Per i **fisioterapisti** siamo nella fascia **€1.300-1.550 netti**;
* Per i **coordinatori** siamo nella fascia **€1.400-1.800 netti**.

> Vedi anche: [cosa studiare per concorso fisioterapista?](https://fisioterapisti.org/cosa-studiare-per-concorso-fisioterapista-nel-2023/ "Cosa studiare per concorso fisioterapista nel 2023?")

## Conclusione

Siccome dalle prime indiscrezioni i nuovi aumenti molto probabilmente [verranno confermati ad autunno inoltrato](https://www.ilsole24ore.com/art/firmato-contratto-infermieri-aumenti-117-171-euro-mese-AEUZ0JgB?refresh_ce=1), non resta che aggiornarci direttamente dopo l’estate.

Nel frattempo comunque, tieni d’occhio il bonus di €200 di luglio ([qui una guida](https://www.consulentidellavoro.it/files/PDF/2022/FS/Approfondimento_FS_20220609.pdf) stilata dall’Ordine Nazionale dei Consulenti del Lavoro).

Infine, se posso consigliarti un articolo sul lavoro pubblico, [leggi anche questo](https://fisioterapisti.org/lavorare-nel-pubblico-come-fisioterapisti-concetti-di-base/).

Grazie per aver letto fin qui!