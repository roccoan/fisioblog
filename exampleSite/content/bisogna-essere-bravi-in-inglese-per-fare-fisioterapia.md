+++
author = "Federica"
categories = ["Inglese", "Università"]
date = 2022-01-03T23:00:00Z
description = "Devi andare bene in inglese per fare fisioterapia?"
draft = true
image = ""
title = "Bisogna essere bravi in inglese per fare fisioterapia?"
type = "post"

+++
Devi sapere bene l'inglese per fare fisioterapia?

![](/images/simon-frederick-vuv25ofnga8-unsplash.jpg)

Ho ricevuto parecchie richieste su questo tema da molti studenti delle superiori. Tra le tante grandi preoccupazioni (E se non è la scelta giusta? Sarò in grado?) se ne aggiungono alcune piccole tipo questa qui.

Togliamoci subito il dente: no, non è assolutamente necessario essere bravi in inglese. Sapere l'inglese o in generale un'altra lingua è sempre utile, ma onestamente non mi vengono in mente situazioni all'università in cui saperlo mi avrebbe agevolato.

Si perché, detto tra noi, non è che io sappia l'inglese (anzi).

Grazie per aver letto! Alla prossima!

No dai se ti serve qualche dettaglio in più continua pure a leggere :)

## Test di ammissione

Partiamo dall'inizio: il test di ammissione. 

Sfogliando tra le materie delle domande del test di ammissione non troveremo inglese, a conferma di quello che ti dicevo prima. 

Per completezza le materie del test sono:

* Logica e Cultura Generale;
* Biologia;
* Chimica;
* Fisica;
* Matematica.

Di inglese non c'è traccia! Direi di andare oltre.

## Corso di studi

Durante il corso di laurea, c'è solo un "esame" di inglese scientifico. Perché metto le virgolette? Perché in realtà non è un esame, ma un'idoneità (che è tipo un esame senza voti, basta passarlo). Sono abbastanza certa che sia così in tutta Italia, ma ovviamente qualche università potrebbe avere modalità che differiscono leggermente, per sicurezza controlla sul piano di studi (che è un documento con tutti gli esami che si fanno durante il corso di laurea, si trova online sul sito dell'università).

Ricordo che quando ho fatto Inglese Scientifico non fu affatto difficile e ci tengo a ripeterlo, io NON sono affatto brava in inglese, penso che la mia preparazione sia ferma a the cat is on the table... o era the pen? Quindi si ammetto che avevo un sacco d'ansia, ma credimi col senno di poi non era assolutamente meritevole di tutte quelle preoccupazioni.

L'esame era solo scritto, quindi niente paura di parlare davanti a persone estranee (che per pura coincidenza devono anche anche valutarti e darti un giudizio) o davanti ai colleghi con cui non vuoi fare figuracce. 

Se va di fortuna, magari il professore sceglie anche di farlo con domande a risposta multipla, cosa che accade anche abbastanza spesso.

Inoltre, ricordo che molti termini dell'inglese scientifico erano presi direttamente dal latino, e quindi c'era molta assonanza con gli stessi termini scientifici in italiano.

## Conclusione

Imparare l'inglese è sicuramente una competenza che nella vita prima o poi torna utile, anche solo per chiedere indicazioni mentre siamo in viaggio. 

Io non ho mai imparato, però per esperienza credo che saperlo non mi avrebbe agevolato particolarmente in alcun modo all'università. Avessi studiato altro sicuramente sarebbe stato diverso, ma per fisioterapia e le professioni sanitarie non è necessario.

Se quindi vuoi fare fisioterapia e ti preoccupa non sapere bene l'inglese perché magari a scuola non vai bene in questa materia (o semplicemente preferisci che le parole vadano lette così come sono scritte), mi sento davvero di rassicurarti! Sarai un bravo professionista della riabilitazione anche così, poi per impararlo ci sarà sempre tempo.

Spero che questo articolo ti sia utile, a presto!