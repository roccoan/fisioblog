+++
author = "Federica"
categories = ["Libera Professione", "Studio e Carriera"]
date = 2022-09-20T22:00:00Z
description = "Come si diventa un Fisioterapista migliore, secondo i pazienti? E quale miglior modo di scoprirlo, se non chiedendolo a loro?"
draft = true
image = "/images/guerrillabuzz-crypto-pr-pb5w9wu1goa-unsplash.jpg"
title = "Le 5 caratteristiche del bravo Fisioterapista (secondo i pazienti)"
type = "post"

+++
Ognuno di noi vuole diventare un fisioterapista migliore. Ma come si fa? E quale miglior modo di scoprirlo, se non chiedendolo ai pazienti? Scopriamolo insieme.

## Introduzione

Crescere come professionisti non significa solo diventare molto tecnici e diventare dei pozzi di scienza, ma significa anche (e soprattutto) capire cosa vogliono i pazienti.

_Ma cosa vogliono esattamente i pazienti?_

## Il contesto

Ho trovato molto interessante [questa puntata]() del podcast di Streamed, di cui parlavo [in questo articolo](https://fisioterapisti.org/come-ti-informi-dopo-la-laurea/ "Come ti informi dopo la laurea?").

Nello specifico, si parla di [questa ricerca](https://pubmed.ncbi.nlm.nih.gov/21497250/ "Patients' perspectives of patient-centredness as important in musculoskeletal physiotherapy interactions: a qualitative study") che cerca di comprendere **il punto di vista dei pazienti** nel contesto della riabilitazione. 

E in particolare, **sono stati individuati 5 tratti** che, se presenti tutti insieme, fanno sentire il paziente al centro e percepire il fisioterapista come più bravo.

> Al di là del fatto che la ricerca in questione sia parecchio qualitativa, e che sono stati intervistati solo otto pazienti, le cinque cose che stiamo per dire sono le basi su cui ognuno di noi dovrebbe lavorare, e sono senza dubbi una dimostrazione di buon senso. Continuiamo.

Storicamente tutte le specialità sanitarie hanno indagato sul grado di soddisfazione dei pazienti relativamente alle cure ricevute, ma la fisioterapia è particolare.

La presenza del contatto fisico e la prolungata durata della relazione (perché si fa fisioterapia per giorni, se non settimane) rispetto alle altre professioni sanitarie richiede anche **criteri di valutazione diversi** per la fisioterapia.

Inoltre, **in passato** il rapporto del paziente con il clinico **era squilibrato**: al centro c'è la consultazione per una malattia e il medico sta su un piano superiore.

Oggi invece, la prospettiva è quella della **Patient-Centered Care**. Qui il paziente e il clinico **sono sullo stesso piano**, e al di là della malattia in sè si tengono in conto tanti altri fattori sulla sfera emotiva e comportamentale del paziente stesso (che è al centro).

## Quindi, quali sono le caratteristiche del bravo fisioterapista?

In uno [studio di Martin O' Kidd del 2011](https://pubmed.ncbi.nlm.nih.gov/21497250/ "Patients' perspectives of patient-centredness as important in musculoskeletal physiotherapy interactions: a qualitative study ") è stato chiesto ai pazienti di indicare quali fossero le caratteristiche di un buon fisioterapista, secondo il modello di assistenza che mette il paziente al centro. Vediamoli insieme.

### 1. Capacità di comunicare

La prima cosa venuta fuori intervistando i pazienti è stata **l'importanza della capacità comunicativa** - intesa come uno **scambio reciproco di informazioni**. 

Nello specifico, i componenti inclusi dai pazienti all'interno di questa categoria sono stati 3: 

* Buona **capacità di ascolto**;
* **Linguaggio chiaro** ed esplicativo;
* Spiegazione e **rassicurazione sul dolore**. 

La cosa importante è che il fisioterapista sia in grado di interpretare il racconto del paziente, comprendere e gestire la sua condizione e rassicurarlo in merito ai sintomi.

Riguardo a questi aspetti, ecco cosa è stato detto dai partecipanti dello studio: 

> "Il fisioterapista dovrebbe ascoltare quello che diciamo noi pazienti. Non conosciamo la terminologia esatta da usare, però possiamo dire quando faccio così ho dolore, quando faccio così no".

E qui si apre un'altra parentesi, perché **comunicare usando lo stesso registro del paziente** aiuta a rassicurarlo su cosa sta succedendo e a sentirsi compreso. 

Altra cosa fondamentale è spiegare che è okay spingere un po' (senza esagerare) se c'è dolore durante gli esercizi.

E a proposito di esercizi, **non basta comunicare che è importante farli**. 

Conta anche il modo in cui viene comunicato (che è personale e si sviluppa con il tempo, anche se i pazienti che proprio non vogliono farli esistono eccome).

### 2. Sicurezza di sé e confidenza del professionista

Il fisioterapista dovrebbe essere **sicuro sia nelle spiegazioni che nell'atteggiamento**.

I partecipanti hanno preferito fisioterapisti che, oltre alla capacità di comunicazione, **dimostrassero sicurezza** in merito alle proprie conoscenze e che avessero un'**attitudine tale da supportare il paziente** durante il percorso di riabilitazione.

Anche con questo secondo punto, vediamo **cosa hanno detto i pazienti** intervistati:

> "È importante percepire che il fisioterapista sappia di cosa stia parlando, che sia sicuro di ciò che sta dicendo. Ed è importante sapere che con me ci sia qualcuno che sa davvero cosa sta facendo."

### 3. Conoscenza, competenza e professionalità

La conoscenza e le competenze sono state considerate requisiti essenziali. 

I pazienti intervistati hanno infatti riportato una maggior fiducia nei confronti di un fisioterapista che fosse in grado di spiegare il problema, rispondere alle domande e **condurre la seduta di riabilitazione con professionalità**.

Dai dati è emerso che i pazienti preferiscono **essere partecipi nella discussione** sulle opzioni di trattamento, esprimendo dubbi e sensazioni in merito alle cure ricevute. 

Anche su questo punto, sentiamo cosa ha detto uno degli intervistati: 

> "Il terapista sapeva cosa stava facendo, sapeva quali erano gli esercizi giusti, come dovevo farli, a cosa servivano."

### 4. Comprensione delle persone e capacità relazionali

I pazienti hanno ritenuto importante che il fisioterapista fosse **amichevole**, dimostrasse **empatia** (specialmente in relazione al dolore), **incoraggiamento** e **capacità di relazionarsi con le persone**. 

Il fisioterapista dovrebbe dunque avere tali caratteristiche per collocare il paziente sempre al centro dell'incontro terapeutico, facendolo sentire compreso e rispettato:

> "Ciò che conta per me è l'empatia, qualcuno che comprenda il mio dolore e la sensazione di essere importante, di essere considerato una persona (e non un numero o un cliente, aggiungo io)."

E anche:

> "I fisioterapisti dovrebbero essere capaci di relazionarsi con i pazienti per metterli a loro agio. Mi hanno fatto sentire importante, come una persona a cui tenevano per davvero."

### 5. Trasparenza dei progressi e dei risultati

Secondo i partecipanti, **un fisioterapista dovrebbe comunicare i risultati ottenuti al paziente** in modo che possa rispettare il programma riabilitativo. 

Infatti, sono stati segnalati maggiori progressi e maggiore soddisfazione quando sono stati misurati e comunicati i risultati. 

Dunque il fisioterapista dovrebbe **raccogliere dati sugli obiettivi conseguiti** e utilizzarli per dimostrare ai pazienti i traguardi raggiunti. 

**Vedere i risultati è molto motivante** (lo è anche per noi, in altri ambiti della nostra vita), e quindi è anche un modo per motivare il paziente e [ridurre le probabilità che non si presenti più](https://fisioterapisti.org/il-piu-grande-problema-di-chi-inizia-come-non-perdere-i-pazienti-a-meta-del-piano-terapeutico/ "Il più grande problema di chi inizia | Come non perdere i pazienti a metà del piano terapeutico") e abbandoni la riabilitazione a metà del ciclo (che è qualosa che interessa molto a chi fa il libero professionista).

> "Per me è stato importante sentirmi dire i progressi che stavo facendo. Ad esempio, fino a che punto potevo piegare il dito? Nella prima settimana avrei pregato di 20° e la settimana dopo l'avrei pregato di 40° e così via." 

Oppure:

> "Il fisioterapista era davvero interessato al mio miglioramento settimana dopo settimana. Ha persino tirato fuori le misurazioni passate per dirmi: <<Guarda, tre o quattro settimane fa facevi solo questo!>>, facendomi notare la differenza, rassicurandomi e facendomi capire che stavo davvero migliorando".

Un ottimo modo per **tenere traccia dei risultati** - oltre alle misurazioni - è scattare foto o girare video in momenti diversi della riabilitazione, un po' come fanno i nutrizionisti con i pazienti che perdono peso. 

Per molte problematiche puoi girare video di spalle oppure oscurare i visi (così non appare il viso del paziente), ma **chiedi sempre il consenso** di scattare foto, girare video e se puoi pubblicarli (che è anche un modo per mostrare i risultati ad altri potenziali pazienti con le stesse problematiche).

## Conclusione

Sviluppare queste 5 competenze, sia a livello tecnico che a livello umano, è un prerequisito per questa professione.

Soprattutto [se vuoi aprire uno studio](https://fisioterapisti.org/veloce-guida-su-come-aprire-uno-studio-di-fisioterapia-nel-2022/ "Veloce guida su come aprire uno studio di fisioterapia nel 2022") e se vuoi [trovare pazienti](https://fisioterapisti.org/da-dove-provengono-i-miei-pazienti-internet/ "Come trovare pazienti | Panoramica Internet").

Se questo articolo ti è piaciuto, unisciti a noi al [nostro canale Telegram](https://t.me/fisioterapisti_official "Fisioterapisti | Telegram") per ricevere tutti gli aggiornamenti più utili sulla nostra professione.

Grazie mille per aver letto!

A presto :)