+++
description = "Fondatrice di Fisioterapisti.org"
image = "/images/profilo.webp"
title = "Federica"

+++
Ciao!

Sono Federica De Filippis, Fisioterapista di professione e blogger per hobby.

Ho studiato Fisioterapia all'Università, e dopo la laurea nel 2017 ho iniziato a svolgere quest'attività sia come dipendente che come libera professionista, imparando un po' di cose nel frattempo.

Voglio raccontare cosa aspettarsi se si intraprende la **strada del Fisioterapista**, dal **corso di laurea** alle diverse fasi della **carriera**, documentando le mie esperienze passate, nuove scoperte nel presente e i miei progetti futuri.

## Perché hai iniziato a scrivere su Fisioterapisti.org?

Ricordo tutte **le incertezze, i dubbi e le indecisioni** del trovarsi con la pressione della maggiore età, della scuola che finisce (insieme all'adolescenza) e di avere solo una vaga idea su cosa fare e come farlo.

E ricordo con molto piacere i **momenti di confronto** con gli amici più grandi, i colleghi di università degli anni precedenti, le domande ai fisioterapisti che ci facevano da tutor per il tirocinio, solo per provare ad **ottenere qualche informazione utile**, per **conoscere cosa potersi aspettare** un giorno, per provare ad aprire uno spiraglio di luce su un futuro buio e incerto.

Ma questi momenti di confronto non accadevano sempre, e **per quelli di noi più timidi e introversi** **non è affatto facile entrare in queste conversazioni** piene di domande a persone che conosciamo poco su argomenti particolari.

Quindi inizio a scrivere questo blog per dare a tutti **la possibilità di una conversazione con qualcuno che fa questo lavoro**. Soprattutto nel post pandemia quando occasioni del genere di persona sono state rarissime.

Inoltre negli ultimi anni, con la mia buona dose di alti e bassi, penso di aver imparato parecchio sbattendo la testa su concetti complicati e noiosi (tipo le tasse).

Diciamo che **questo modo di imparare impiega parecchio tempo**.

Documentare le cose che ho scoperto (e che continuo a scoprire) spero aiuterà a **risparmiare** a qualcun altro **tutto il tempo e la frustrazione** che ha richiesto a me.

## A chi ti rivolgi con Fisioterapisti.org?

In generale a _tutti i neo-fisioterapisti e chi vuole diventarlo_.

Cioè tutti coloro che, in un modo o nell'altro, sono **all'inizio**.

Mi ha sempre sorpreso **la quantità di risorse per i fisioterapisti già avviati**: tanti corsi, approfondimenti, articoli su argomenti avanzati.

Su Fisioterapisti non troverai "i 5 migliori esercizi per la riabilitazione del crociato", perché il web ne è pieno e sicuramente c'è gente che lo fa da più tempo che ha imparato a farlo molto meglio di me.

Su Fisioterapisti mi rivolgo a chi inizia, e non ha idea di che direzione prendere.

**Per chi inizia non c'è praticamente nulla**, quando invece ci sarebbe bisogno delle basi, degli strumenti minimi per arrivare a capire le cose più avanzate. E se ci sono, non sono mai specifiche per i fisioterapisti.

Quindi ho deciso di indirizzarmi a chi inizia, su due fronti:

* **Università** - parlando dei test di ammissione a Professione Sanitarie, fino a coprire il corso di studi e cosa fare al momento della laurea per cercare lavoro;
* **Carriera** - tutti le informazioni più utili sugli sbocchi lavorativi, con un focus su tutto quello che ruota attorno alla Libera Professione (perché è quella che richiede più aiuto ed è svolta [dal 40% di noi](https://www2.almalaurea.it/cgi-asp/professioni/Scheda.aspx?from=motoreRicerca&codice=3.2.1.2.2 "Dati Almalaurea Fisioterapisti)")).

## Come pensi sarà utile a chi ti legge?

Per concludere, secondo me la Fisioterapia è una professione bellissima, per quanto non sia perfetta e ci siano difficoltà notevoli per chi inizia. 

Semplificare la vita a chi inizia, ispirando a fare cose più importanti al posto di perdere tempo con burocrazia, marketing e tasse, secondo me può essere un ottimo modo per aiutare tutti a concentrarsi sulla qualità della riabilitazione e su un buon equilibrio vita-lavoro, senza tutte le inutili perdite di tempo di contorno.

Inoltre, in un modo o nell'altro secondo me ci si sente sempre principianti, e non c'è nulla di male in questo (anzi, ti spinge ad imparare sempre di più).

Quindi, ti ringrazio per essere passata/o da qui, spero ti troverai bene da queste parti!