+++
author = "Federica"
categories = ["Università"]
date = 2022-03-20T23:00:00Z
description = "Oggi ci chiediamo: è difficile il test di ammissione a fisioterapia?"
image = "/images/ben-mullins-oxv3bzr7jxi-unsplash.jpg"
title = "È difficile il test d'ingresso a Fisioterapia?"
type = "post"

+++
Questo articolo è dedicato a tutte le ragazze e tutti i ragazzi che, arrivati alla fine delle superiori, stanno pensando di provare a fare Fisioterapia (ma va bene anche se dal diploma è passato qualche anno).

## Introduzione

> Togliamo di mezzo ogni equivoco: **si, il test d'ingresso a Fisioterapia è difficile**. La verità è questa, e a mio avviso è meglio prenderne consapevolezza il prima possibile e agire di conseguenza. Quindi, proviamo a parlarne da persone adulte e mature, ma fornendo comunque le indicazioni e i consigli più utili. Più avanti pubblicherò altri articoli sull'argomento.

Il test di ingresso a Fisioterapia è un bel collo di bottiglia. **La concorrenza è parecchio alta**.

Non è altissima come per Medicina ed Odontoiatria, ma **tra le Professioni Sanitarie**, Fisioterapia è quella con **la concorrenza più alta**.

Sia perché ci sono pochi posti disponibili, sia perché è molto gettonata.

Infatti, per ogni posto disponibile a Fisioterapia **ci sono in media 13 candidati**. Segue Logopedia con una media 9 candidati per posto disponibile (fonte: [Alphatest](https://www.alphatest.it/Test-di-ammissione/Corsi-di-Laurea/Professioni-Sanitarie "Test Professioni Sanitarie")).

Quindi, di certo non è facile, e non siamo assolutamente qui per sminuire l'impegno, la dedizione e la fortuna richiesti.

Perché ripeto: **richiede tanto impegno e studio**, che ci piaccia o no.

Non c'è nessuna formula magica per passarlo, nè "10 semplici passi", né trucchetti che aumentino le probabilità di azzeccare la risposta corretta: **bisogna essere davvero preparati** (o perché no, essere davvero fortunati - però non possiamo fare affidamento solo su quello).

Ma una cosa è certa: per quanto ci sembrano poche le chance, se ci lasciamo spaventare al punto da non presentarci affatto al test... **le chance diventano nulle**.

## Vantaggi indebiti

Un'altra cosa è certa: fare i test di ammissione è praticamente un lavoro.

In ogni lavoro all'inizio siamo impacciati, disonterientati e con le idee confuse. Ma **poi si impara**. E si impara in tempi che variano a seconda delle esperienze e delle predisposizioni di ognuno.

Partecipare e sbagliare al test quindi **fa parte della preparazione**.

Sembra **una frase di circostanza**, ma vediamola sotto un'altra ottica. **Ripetere il test** più volte porta a:

* conoscere meglio **le modalità, gli argomenti e le tempistiche**;
* scoprire **lacune nella nostra formazione** che non sapevamo di avere e **su cui lavorare**;
* diventare **meno sensibili alla pressione e all'ansia** il giorno della prova, affrontandola con **più serenità e distacco**.

La prima volta che fai il test ti ritrovi a **competere con persone che l'hanno fatto più volte**, magari hanno esperienza anche con i test di altre facoltà, con tutti i vantaggi che ne derivano.

Alcuni di questi avranno anche l'ulteriore vantaggio di **uno-due anni di università** in altri dipartimenti.

Qui magari hanno già **seguito le lezioni** tenute da professori universitari, **studiato il programma**, **passato gli esami** delle materie del test. Hanno quindi una preparazione notevole.

Tutto ciò, ci piaccia o no, **fa parte del gioco**.

E a questo punto non passare il test al primo tentativo, avendo questa concorrenza, **è praticamente normale**.

Ed è talmente normale che **il 75% dei Fisioterapisti** inizia la triennale **con due o più anni di ritardo** rispetto all’età canonica (fonte: [Almalaurea](https://www.almalaurea.it/informa/news/2016/03/01/la-professione-di-fisioterapista "https://www.almalaurea.it/informa/news/2016/03/01/la-professione-di-fisioterapista")).

Non è assolutamente il caso quindi lasciar perdere se non lo passiamo pensando di essere dei falliti.

Ripeterlo non è sintomo di fallimento, **è di fatto la prassi**.

Avere così tanta paura di fallire da convincerci a non fare il test invece è **l'unica garanzia di fallimento**.

## Non ho passato il test, ma sento che fisioterapia è la mia strada... che faccio?

A questo punto hai due scelte:

1. Studi per un anno sui manuali, magari **improvvisando un percorso fai da te**, cercando di darti una strada e un ritmo, che poi puntualmente non vengono rispettati;
2. **Iscriverti ad un'altra facoltà** (meglio se scientifica, e tra poco vediamo come mai);

Per iniziare a competere ad armi pari, il consiglio è quello di iniziare presso altre **facoltà scientifiche ma ad accesso libero**.

Alcune di queste sono di solito Scienze e Tecnologie Alimentari, Scienze e Tecnologie Agrarie, Scienze Gastronomiche.

Oppure provare i test in **altre facoltà scientifiche** tipo Biologia, Biotecnologie.

O magari hai passato il test di Professioni Sanitarie e ti immatricoli per la seconda o la terza scelta.

> _Ma in che senso? Io voglio fare Fisioterapia, perché dovrei iscrivermi a facoltà che non mi interessano?_

Come già dicevamo prima, ti troverai a competere con chi ha già frequentato lezioni, studiato tutto il programma e dato l'esame all'università delle materie scientifiche del test.

Tutte le facoltà scientifiche che ti ho elencato prima tendono ad avere nel programma del primo anno **le materie del test**, come chimica, biologia, fisica.

Il consiglio è quello di iscriversi, approfondire per un annetto queste materie con l'aiuto delle lezioni di professori universitari, integrando le parti di logica e cultura generale, e riprovarci l'anno seguente con **una preparazione molto più solida**.

Questo comporta anche il vantaggio di avere degli **esami che possiamo convalidare** quando poi riusciamo ad entrare a Fisioterapia.

Convalidare gli esami significa che se li abbiamo già fatti in un altro percorso universitario, perché magari in precedenza eravamo iscritti ad un'altra facoltà, **non dobbiamo ripeterli** nel nuovo percorso.

Quindi facendo così evitiamo di **perdere un anno**.

Pertanto seguendo questa strada ci ritroveremo con:

* Una **preparazione molto più solida** sulle materie del test;
* Degli **esami già fatti** che non dovremo ripetere al primo anno di Fisioterapia (nelle modalità previste dall'Università);
* Una conoscenza più approfondita del **mondo universitario** e delle sue dinamiche.

## Conclusione

Non c'è altro modo di dirlo, il test è duro e non ci sono scorciatoie.

L'unico modo più sensato per affrontare la paura (che non ti abbandona mai) secondo me è mettere in conto che potrebbe non andare come sperato, e preparare un piano B.

Se poi va bene al primo colpo (speriamo), tanto meglio!

Comunque, ti ringrazio tanto per aver letto fino a qui.

A presto!

Se ti vanno altri articoli sul tema leggi pure gli altri che ho scritto fino ad ora (ne arriveranno altri):

* [Bisogna essere bravi in Inglese per fare Fisioterapia?](https://fisioterapisti.org/bisogna-essere-bravi-in-inglese-per-fare-fisioterapia/ "Bisogna essere bravi in Inglese per fare Fisioterapia?")
* [Bisogna essere bravi in Matematica per fare Fisioterapia?](https://fisioterapisti.org/bisogna-essere-bravi-in-matematica-per-fare-fisioterapia/ "Bisogna essere bravi in Matematica per fare Fisioterapia?")