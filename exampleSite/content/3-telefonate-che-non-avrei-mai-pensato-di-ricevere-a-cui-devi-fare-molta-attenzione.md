+++
author = "Federica"
categories = ["Libera Professione"]
date = 2022-05-23T22:00:00Z
description = "Quando ti metti in proprio e inizi a pubblicizzarti su internet per ricevere più chiamate dai pazienti, una cosa che scopri presto è che ricevi anche tantissime attenzioni indesiderate. Voglio metterti in guardia dalle 3 principali tipologie di chiamate che puoi ricevere a cui devi fare attenzione."
image = "/images/jae-park-9_saflgwfda-unsplash.jpg"
title = "3 Telefonate che non avrei mai pensato di ricevere | A cui devi fare molta attenzione"
type = "post"

+++
Quando ti metti in proprio e inizi a pubblicizzarti su internet per ricevere più chiamate dai pazienti, una cosa che scopri presto è che ricevi anche tantissime attenzioni indesiderate.

La delusione quando ricevi la chiamata da un numero che non conosci e pensi sia un nuovo paziente, invece è solo spam, è indescrivibile.

Quindi voglio metterti in guardia dalle 3 principali tipologie di chiamate che puoi ricevere a cui devi fare attenzione (in alcuni casi **molta** attenzione).

## 1) Agenzie pubblicitarie

La prima tipologia è anche forse la più innocua delle tre.

Le agenzie pubblicitarie stanno facendo semplicemente il loro lavoro, e contattano professionisti per proporre servizi come la creazione di siti web, la gestione dei profili social, le campagne pubblicitarie e così via.

Non ci vedo nulla di male, fanno semplicemente il loro lavoro e vogliono farti trovare nuovi pazienti, giusto?

Giusto, se non fosse che chiamare per finalità commerciali numeri a caso trovati in rete [è illegale](https://www.altalex.com/documents/news/2017/02/21/telemarketing-no-numeri-di-telefono-pescati-in-rete).

Oltre ad essere molto fastidioso, perché non penso ci sia nessuno che gode nel ricevere chiamate di spam, se non hai l’avviso di chiamata risulti occupato e magari perdi la chiamata di un paziente.

Inoltre, le agenzie che operano così solitamente sono tendenzialmente poco serie e quando devono spiegarti i servizi che offrono non si capisce niente.

Molto spesso sono volutamente poco chiari perchè così facendo prima ti confondono, poi alle tue richieste di spiegazioni ti propongono un “colloquio conoscitivo”, e insomma magari fai anche un incontro con i responsabili per capire cosa volevano e ti hanno fatto perdere un sacco di tempo perché alla fine scopri che quei servizi non ti servono o non puoi permetterteli (e se te l’avessero spiegato per bene dall’inizio, quella mezz’ora che ti hanno fatto perdere potevi dedicarla ad un paziente).

All’inizio poi è frequente non avere soldi in più da investire in questi servizi.

Nelle fasi iniziali non è necessario farsi seguire da un’agenzia (hai più tempo libero per [crearti un profilo Google My Business](https://fisioterapisti.org/da-dove-provengono-i-miei-pazienti-internet/) e una pagina Facebook).

Quando avrai meno tempo e più soldi e vorrai migliorare il tuo modo di fare pubblicità, farsi seguire da professionisti è un’ottima idea.

Possibilmente fatti consigliare qualcuno di fiducia da parenti-amici-conoscenti che hanno a loro volta un’attività.

Se non conosci nessuno che può consigliarti, e decidi di dare fiducia a qualcuno che ti ha chiamato in questo modo poco legale, controllare le recensioni online spesso è inutile.

Le agenzie col web ci lavorano e se alcune di queste non si fanno scrupoli a chiamare in modo illegale, è ragionevole sospettare che le recensioni possano essere false.

Andateci coi piedi di piombo: chiedete sempre i risultati delle campagne che hanno curato in passato e i nomi dei professionisti e delle aziende che sono state seguite dall’agenzia in questione, e magari fate una telefonata/inviate una mail agli ex clienti spiegando la situazione e chiedendo come si sono trovati.

Se qualcosa non vi convince piuttosto aspettate, perché già di per sé il marketing non è una scienza esatta e perdere soldi in campagne è possibile con agenzie serie (e non per colpa loro, ma perché a volte semplicemente va così) - figuriamoci poi con chi si improvvisa e lavora in modo superficiale.

In ogni caso, saranno in molti a provare a vendervi qualcosa, oltre alle agenzie pubblicitarie (che per la mia esperienza sono quelle che chiamano più di frequente).

Vorranno vendervi anche: elettromedicali, disinfettanti, carta per il lettino, pomate e creme varie, i classici luce/gas/telefono/internet, tutti prendendo il vostro numero da internet o in altri modi poco legali (come notoriamente fanno i call center).

Ora passiamo alle telefonate dove vorranno vendervi qualcosa, sempre in modo illegale, ma peggio. La differenza è che con le prossime due superiamo il confine della truffa.

## 2) Polizia di Stato

Questa storia si svolge quando avevo iniziato da poco a lavorare in autonomia.

Un bel giorno ricevo una telefonata da un numero che non conosco.

Sale un po’ l’adrenalina nella speranza sia un nuovo paziente, apro la telefonata e di punto in bianco mi ritrovo a sentire le parole: “Buongiorno, chiamo dalla Polizia di Stato”.

Chiunque a questo punto penserebbe al peggio, tipo che un parente sia rimasto coinvolto in un incidente, che ci sia stato un furto, che insomma sia successo qualcosa di grave.

Dall’adrenalina si passa al panico.

In questa fase di confusione i sedicenti poliziotti iniziano a dire in modo molto insistente che invieranno:

> “Il Calendario della Polizia con tutte le normative che per legge deve affiggere nei locali”.

Al modico prezzo di €100 più IVA più i costi di contrassegno (cioè te lo spediscono e paghi in contanti alla consegna).

Loro fanno leva proprio sull’effetto sorpresa e sul leggero panico che ti assale in una situazione del genere.

Se non hai la prontezza di capire che ti stanno raggirando - perché sei ancora tra il confuso e il vagamente spaventato - e per timore reverenziale accetti, perché loro sono molto insistenti e ti stanno subdolamente ordinando di fare quello che dicono (e che fai, rispondi male ad un poliziotto?), cadi nella loro trappola.

Quindi occhio, non avere dubbi che sono truffatori perché [come c’è anche scritto sul sito della Polizia](https://questure.poliziadistato.it/it/Alessandria/articolo/5744888e53139510041321), nessuna forza dell’ordine o forza armata chiama per vendere calendari.

Io quella volta ho risposto “no no non mi inviate niente, ci penso su” e sono andata a vedere su internet, scoprendo il tutto. Quando mi hanno richiamato ho bloccato il numero.

## 3) Schemi piramidali

Ogni tanto chiama gente che ti propone un metodo per fare più soldi in modo semplice “integrando” il reddito mensile della nostra professione con la promozione di prodotti naturali che guariscono e bla bla bla.

Se li lasci parlare andranno avanti per ore con frasi vaghe e sconclusionate e infinite variazioni sul tema.

Il punto su cui fanno leva qui è:

1. Vogliamo guadagnare di più? Certo, perché magari abbiamo iniziato da poco e non abbiamo poi tutti questi pazienti;
2. Vogliamo guadagnare di più facendo guarire i pazienti? Certo, è il nostro lavoro. E allora perché rifiutare l’offerta di qualcuno che ci dice che potremo guadagnare di più facendo guarire i pazienti con prodotti naturali?

Gli [schemi piramidali](https://it.wikipedia.org/wiki/Multi-level_marketing) (o MLM, multi-level marketing, network marketing, schema Ponzi) sono:

1. Illegali;
2. Una truffa.

L’azienda che li propone non guadagna vendendo i prodotti al pubblico, ma guadagna vendendo kit iniziali alle nuove reclute. Più “venditori” vengono reclutati, più le persone nei gradini superiori della piramide guadagnano.

Ci sono schemi piramidali per ogni tipo di prodotto, dai viaggi alle creme alle bollette della luce, ma funzionano sempre allo stesso modo: quelli sopra cercano di reclutare più gente possibile sotto - promettendo guadagni e stili di vita da ricchi. Finchè non [crolla tutto e alcuni vengono arrestati o scappano coi soldi](https://www.striscialanotizia.mediaset.it/news/integratori-e-vendite-piramidali-13-indagati_10867.shtml).

C’è un [archivio online con le aziende internazionali che fanno schemi piramidali](https://isthisanmlm.com/) (anche un [elenco](https://www.reddit.com/r/antiMLM/comments/9aolhe/is_an_mlm_check_here_mega_thread_list/) per capire quante ce ne sono e quanto sono diffuse).

Quelli che ti hanno chiamato potrebbero ancora non esserci negli archivi perché sono nati da poco, ma se la descrizione è simile a quella che ti ho fatto, lascia perdere.

Se provi a dire loro “ma è uno schema Ponzi!”, risponderanno provando ad addolcire la pillola (e arrampicandosi sugli specchi) dicendo che il loro è network marketing, è perfettamente legale, sono in 190 paesi del mondo, tra i loro partecipanti c’è il Presidente degli Stati Uniti e altre scemenze.

Proveranno a trascinarti dentro in modo subdolo promettendoti guadagni facili da €3.000 in su. Non farlo “tanto per” perché nella disperazione di un momento piatto e senza pazienti vuoi appenderti a qualcosa. Serve pazienza, non esistono i soldi facili.

Siccome il fenomeno del MLM (multi-level marketing) ha fatto perdere amici a molte persone, aderire a questi schemi e proporre i prodotti ai pazienti è un ottimo modo per darsi la zappa sui piedi e macchiare la propria reputazione negli anni a venire, quindi davvero: occhio.

So che per molti non è nulla di nuovo, ma è bene ribadirlo: se questi schemi esistono ancora è perché in qualche modo si trova sempre qualcuno che resta affascinato dall’idea di soldi facili.

“Si ma un laureato non lo farebbe mai!”. Non è vero. In questa storia [ci erano cascati dei medici](https://www.striscialanotizia.mediaset.it/news/integratori-e-vendite-piramidali-13-indagati_10867.shtml).

Quindi, lascia perdere le promesse di guadagni e piuttosto concentrati su [come trovare più pazienti](https://fisioterapisti.org/da-dove-provengono-i-miei-pazienti-internet/) e [come trattenerli più a lungo](https://fisioterapisti.org/il-piu-grande-problema-di-chi-inizia-come-non-perdere-i-pazienti-a-meta-del-piano-terapeutico/).

## Conclusione

Spero questo articolo ti possa tornare utile a non perdere tempo e soldi.

I truffatori e chi lavora in modo scorretto ci provano sempre, e a mio avviso meglio mettere in guardia subito tutti i fisioterapisti che entrano nel mondo lavorativo per evitare spiacevoli sorprese dopo, perché la nostra categoria è presa di mira da queste attività illecite.

Per concludere, se pensi che l’articolo sia stato utile e ti va di ricevere aggiornamenti utili sulla nostra professione, dai un’occhiata al [nostro canale Telegram](https://t.me/fisioterapisti_official).

Per ora è piccolino, ma sta crescendo e viene aggiornato in tempo reale ogni volta che un articolo viene pubblicato, così non ti perdi nulla! (PS: non è un gruppo, quindi la timidezza non è un problema, ma soprattutto non ricevi spam) - [Vai al canale](https://t.me/fisioterapisti_official).

Grazie per aver letto, a presto!