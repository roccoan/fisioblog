+++
author = "Redazione"
categories = ["Libera Professione"]
date = 2023-02-22T23:00:00Z
description = "Tutto il discorso privacy, raccolta del consenso, informativa sono estremamente confusionari. Cerchiamo di fare chiarezza, soprattutto per i fisioterapisti in libera professione"
image = "/images/gabrielle-henderson-hjckknwcxxq-unsplash.jpg"
title = "Guida alla Privacy e ai Dati Personali per Fisioterapisti liberi professionisti"
type = "post"

+++
Tutela dei dati personali: ad una prima occhiata un argomento noiosissimo, ma se sei un fisioterapista è molto importante per stabilire un rapporto di fiducia con il paziente ed evitare problemi se ci sono dei controlli.

Se sei un libero professionista, hai aperto uno studio e hai i tuoi primi pazienti, **a livello pratico che bisogna fare per essere in regola**?

Scopriamolo insieme **vedendo cosa ci dice la legge e il Garante della Privacy**, ma andiamo con ordine.

## Dati personali

Partiamo dai dati stessi.

> Non diamo definizioni legali specifiche e useremo i termini un po’ impropriamente, ma cerchiamo di spiegare nel modo più semplice possibile lo stretto necessario.

Anche solo parlando con i pazienti delle loro problematiche, stiamo **raccogliendo dei dati sensibili** in particolare sulle **condizioni di cui soffrono** o di cui hanno sofferto in passato.

Quando prendiamo un appuntamento e ci sentiamo telefonicamente con il paziente, si presuppone che ci abbiano **rilasciato il numero di cellulare.**

Quando emettiamo una fattura, il paziente ci dà **il suo codice fiscale**, magari anche l’indirizzo di casa e quindi **sappiamo dove abita**.

Tutti questi dati che raccogliamo, **come si fa a gestirli?**

## Come si gestiscono di solito

Solitamente, il processo di raccolta dei dati è questo:

* Si **informa** la controparte su come verranno raccolti e trattati i dati;
* Si **chiede il consenso** a raccogliere e trattare i dati nei modi descritti prima;
* Si **raccolgono** i dati;
* Si **trattano i dati raccolti** nei modi e nei tempi prestabiliti.

Noi **professionisti sanitari** però abbiamo **un po’ di agevolazioni e possiamo saltare qualche passaggio**.

Scopriamo quali.

## Come si gestiscono se sei un professionista sanitario

Quali sono nel dettaglio **le agevolazioni** che abbiamo nel trattamento dei dati?

Ne elenchiamo un po’ riportando la fonte, cioè il Garante della Privacy stesso.

### 1) Non bisogna chiedere l’autorizzazione al Garante

Questa è una cosa che **non dobbiamo fare**: ottimo!

Ne seguiranno altre, ma se ti va di approfondire cito testualmente [quanto specificato dal Garante della Privacy ormai nel lontano 1998](https://www.garanteprivacy.it/home/docweb/-/docweb-display/docweb/40297#:\~:text=Gli%20esercenti%20le%20professioni%20sanitarie,effettuare%20le%20operazioni%20dirette%20a):

> **Dati sensibili - Trattamento di dati personali idonei a rivelare lo stato di salute - 31 dicembre 1998**

> _Gli esercenti le professioni sanitarie e gli organismi sanitari pubblici possono trattare i dati sulla salute anche senza l´autorizzazione del Garante, qualora perseguano finalità di tutela dell´incolumità fisica o della salute dell´interessato, e si limitino ad utilizzare i dati e ad effettuare le operazioni dirette a tale fine._

E fin qui, che non ci siano ulteriori richieste e ulteriore burocrazia da aggiungere a quella richiesta per [l’apertura di uno studio professionale](https://fisioterapisti.org/veloce-guida-su-come-aprire-uno-studio-di-fisioterapia-nel-2022/) **è una buona notizia**.

Passiamo alla **prossima agevolazione**, che a mio avviso è ancora più importante.

### 2) Non bisogna chiedere il consenso al trattamento dei dati

Il Garante ha chiarito che il professionista sanitario, soggetto al segreto professionale, **non deve più richiedere il consenso per i trattamenti di dati necessari alla prestazione sanitaria** ([Fonte](https://www.garanteprivacy.it/home/docweb/-/docweb-display/docweb/9094437#:\~:text=Il%20Garante%20ha%20chiarito%2C%20ad,dati%20necessari%20alla%20prestazione%20sanitaria.))).

A questo punto ci chiediamo: i fisioterapisti sono professionisti sanitari?

Ovviamente si.

E sono **soggetti al segreto professionale**?

La risposta è ancora **si**, e ce lo dice [l’art.29 del nostro Codice Deontologico](https://aifi.net/professione/codice-deontologico/).

Quindi, quali sono le implicazioni di questo?

A livello operativo, la prima cosa da capire è che **non va richiesto il consenso per il trattamento dei dati personali al paziente**.

Quindi, quando viene fatta la valutazione fisioterapica, non abbiamo l’obbligo di far firmare il “foglio privacy” al paziente.

Anche questa è una agevolazione non da poco perché **ci fa risparmiare un sacco di tempo, carta e spazio**.

Ma cerchiamo di capire **da dove proviene** questa agevolazione.

Secondo il [provvedimento](https://www.garanteprivacy.it/web/guest/home/docweb/-/docweb-display/docweb/9091942) del Garante per la Protezione dei Dati Personali n. 55 del 7/3/2019 infatti, i trattamenti di dati personali riguardanti la salute e **strettamente necessari per “finalità di cura” non richiedono più il consenso del paziente** perché basano la liceità sull’art. 9, par. 2, lett. h.

Il Garante quindi ci dice che il consenso non va richiesto solo per “finalità di cura”: ma perché, ci sono altre finalità con cui possono essere trattati i dati?

Si, ad esempio posso raccogliere i dati dei pazienti anche per finalità di marketing o di ricerche di mercato.

Posto che non penso che quasi nessuno di noi faccia ricerche di mercato, o spammi i pazienti con email promozionali, è bene capire che nei casi in cui viene fatto **per queste altre finalità deve esserci esplicita informativa e raccolta del consenso**.

Se vuoi approfondire le finalità diverse da quelle di cura, riportiamo un estratto della newsletter del Garante della Privacy ([https://www.garanteprivacy.it/home/docweb/-/docweb-display/docweb/9094437#:\~:text=Il](https://www.garanteprivacy.it/home/docweb/-/docweb-display/docweb/9094437#:\~:text=Il "https://www.garanteprivacy.it/home/docweb/-/docweb-display/docweb/9094437#:~:text=Il")[ Garante ha chiarito%2C ad,dati necessari alla prestazione sanitaria.)](https://www.garanteprivacy.it/home/docweb/-/docweb-display/docweb/9094437#:\~:text=Il%20Garante%20ha%20chiarito%2C%20ad,dati%20necessari%20alla%20prestazione%20sanitaria.)) che si è espresso in merito:

> “E’ invece richiesto il consenso, o una differente base giuridica, quando tali trattamenti non sono strettamente necessari per le finalità di cura, anche quando sono effettuati da professionisti della sanità. Ne sono un esempio i trattamenti di dati sulla salute connessi all’uso di “App” mediche (ad eccezione di quelle per la telemedicina), quelli effettuati per la fidelizzazione della clientela (come quelli praticati da alcune farmacie o parafarmacie), oppure per finalità promozionali, commerciali o elettorali. L’Autorità ricorda che, sulla base dell’attuale normativa che regola il settore, permane la necessità di acquisire il consenso anche per il trattamento dei dati relativo al fascicolo sanitario elettronico, o per la consultazione dei referti online.”

\-

E per insistere sulla **differenza tra queste due fasi** (_1. informare il paziente_ e poi _2. raccogliere il suo consenso_), finora abbiamo detto che se ci limitiamo alla finalità di cura **non c’è bisogno di raccogliere il consenso**.

E come funziona invece **per l’informativa**, se vogliamo solo la finalità di cura?

Qui vediamo la terza ed ultima agevolazione di cui parliamo oggi.

### 3) Informativa

Per informare il paziente su come tratteremo i dati, abbiamo due alternative.

1. La prima è **informare un paziente alla volta**, magari consegnando al paziente un foglio con l’informativa. Questa alternativa ci farebbe perdere più tempo e stampare più fogli, inquinando il pianeta - per cui se si può evitare la evitiamo;
2. La seconda è **informare i pazienti tutti insieme**. Magari che so, appendendo l’informativa nella sala d’attesa in studio, in modo che possono leggerla tutti. Così sarebbe molto più comodo.

### Allora che si fa?

La seconda strada [secondo questo documento è percorribile](https://www.quotidianosanita.it/allegati/allegato8629322.pdf) e contiene anche dei fac simile di informativa generici (Modello 1 a Pag 4) che puoi appendere in studio.

Essendo modelli di informativa generici, è raccomandabile **personalizzarli** togliendo le parti che non ti interessano (tipo lasciando solo “riabilitazione” ed eliminando le parti sulle prestazioni farmaceutiche e medico-diagnostiche).

Una volta personalizzato, lo stampi e lo appendi.

Il documento **rispetta il GDPR** (cioè la legge europea sulla privacy attualmente in vigore) e ribadisce **quello che dicevamo prima sulla raccolta** del consenso:

> Per il Trattamento dei dati SANITARI secondo il Decreto Legislativo 10 agosto 2018 n. 101 di adeguamento del nostro ordinamento al nuovo Reg. UE 2016/679 (c.d. GDPR) pubblicato in G.U. il 4-9-18 vede la grande novità del venir meno dell’obbligo di raccogliere il CONSENSO degli INTERESSATI quando i dati sono trattati per finalità di diagnosi e cura.

## L’ultima cosa da fare: redigere il Registro

L’Autorità infine chiarisce che è obbligatorio per tutti gli operatori sanitari **tenere un registro** nel quale sono elencate le attività di trattamento dei dati dei pazienti.

Sempre [nel documento di prima](https://www.quotidianosanita.it/allegati/allegato8629322.pdf) il fac simile di Registro sono il Modello 5 e 6 (a pagina 8 e 9).

## Conclusione

Bene, siamo arrivati alla fine.

Per ricapitolare: c’è una **differenza tra informativa e raccolta del consenso**, e noi fisioterapisti siamo agevolati per entrambi.

Alla fine per la maggior parte di noi si tratta di **appendere un paio di fogli in studio**, con le indicazioni che ti ho dato.

Se ti è stato utile (magari non eri a conoscenza di queste nuove leggi e questo ti permette di risparmiare un po’ di tempo), unisciti a noi [sul nostro Canale Telegram](https://t.me/fisioterapisti_official) per ottenere risorse e aggiornamenti utili come questa!

Grazie mille per aver letto, a presto :)