+++
author = "Federica"
categories = ["Università", "Studio e carriera"]
date = ""
description = "Quanto guadagna un fisioterapista"
draft = true
image = ""
title = "Quanto guadagnano i fisioterapisti?"
type = "post"

+++
Stai valutando fisioterapia come percorso di studi e come carriera, e sembra faccia davvero al tuo caso. Si, ma quanto si guadagna?

## Sommario

1. Introduzione
2. La Gavetta
3. Collaborazioni a P. IVA
4. Dipendente (pubblico o privato)
5. Società e Associazioni Sportive
6. Libera Professione

## Introduzione

Dopo aver visto [se si trova lavoro con la laurea in fisioterapia](https://fisioterapisti.org/si-trova-lavoro-con-la-laurea-in-fisioterapia/ "Si trova lavoro con la laurea in fisioterapia?"), oggi cerchiamo di capire quanto si guadagna.

Doverosa premessa, come per l'altro articolo: non ci può essere una risposta che vada bene per tutti i casi, per questo ne vedremo un po'.

Anche questo articolo, come il precedente linkato poco fa, non è affatto semplice da scrivere, e mi trovo davanti ad un bivio:

essere il più scientifici possibile e riportare dati, studi, fonti (a rischio di annoiare chi legge) - oppure prendere la via dell'aneddotica, sicuramente meno "corretta" metodologicamente, ma più vicina a quello che io vorrei sentirmi dire nel prendere una decisione importante da qualcuno che ci è passato prima di me (a patto che mi fidi di questo qualcuno)?

È irrazionale, lo so, ma paradossalmente qui per me essere più scientifici sarebbe la via più semplice: fare un copia/incolla di statistiche sulle remunerazioni a 1-3-5 anni dalla laurea per sesso, regione di provenienza ed età, aggiungere qualche commento di circostanza e siamo a posto.

Sarei costretta a fare copia/incolla perché ovviamente non sono in grado di ripetere uno studio su scala nazionale per mancanza di competenze e di risorse (che possono avere invece Istat, Almalaurea, AIFI o l'Albo), e semplicemente non è una cosa che rientra nelle mie abilità da fisioterapista.

E siccome penso che scopiazzare non apporti nessun valore aggiunto per chi mi legge, facciamo uno strappo alla regola sulle mie convinzioni scientifiche e cerchiamo di scrivere un'articolo più "raccontato".

> In futuro magari potremo dar voce alla community di Fisioterapisti.org facendo piccoli sondaggi e aggiornando l'articolo con i vostri contributi.

In ogni caso, dopo la conclusione indico i migliori articoli che ho trovato contenenti dati, se sei anche tu il tipo di persona a cui piace leggere le statistiche.

## La Gavetta

Partiamo da qui, da dove iniziano in molti (ma non tutti).

Alcuni la saltano del tutto perché magari vincono un concorso subito dopo la laurea o iniziano a lavorare da subito a tempo indeterminato.

Gli altri (che non sono meno fortunati, ma semplicemente è la normalità - io per esempio rientro tra questi) passano per questo periodo che è molto frustrante. Lo è perché dopo la laurea ci sentiamo "arrivati", ma in realtà ci stiamo ancora formando, a prescindere da dove riusciamo ad ottenere il primo lavoro.

Inoltre è molto frustrante anche l'inevitabile confronto con chi poco dopo la laurea ha già una certa stabilità economica, e ci fa sentire come dei falliti. Nessuno ne parla, ma è il momento di sdoganarlo: è tutto perfettamente normale (non solo tra i fisioterapisti). Prendiamone atto, questa sensazione arriva e poi facendo esperienza se ne va (si spera).

Ma veniamo a noi: quanto si guadagna durante la gavetta?

Diamo un po' di cifre. In questa fase è realistico aspettarsi tra i €500 e gli €800 netti al mese, ma anche di più a seconda dei casi.

Nella parte bassa ci troviamo se si parte con Garanzia Giovani, dove lo stipendio è €500 al mese. Siccome per le regole di questo programma non si possono i superare €3.000 per tutta la durata del "tirocinio retribuito" o quello che è, per forza di cose un contratto di Garanzia Giovani non può durare per più di 6 mesi.

Di solito lo offrono piccole realtà, centri di fisioterapia a carattere locale, magari aperti da non molto tempo dove si fa di tutto. Non è molto, ma è okay per iniziare e nel frattempo cercare altro.

Se invece si parte con contratti a termine, direttamente con una struttura privata o con agenzie interinali, da quello che ho potuto vedere le offerte sono solitamente part-time con uno stipendio tra gli €800 e i €1.000 netti al mese.

Discorso a parte per le offerte a Partita IVA: ho sentito di centri privati con collaborazione fissa a €1.000-1.200 lordi, con un netto quindi sempre nel range iniziale tra i €500-1.000.

> Attenzione perché sebbene di solito questa situazione viene definita "falsa partita iva" e fa scattare l'obbligo di assunzione a tempo indeterminato, non è così per i professionisti iscritti ad un Albo o per chi collabora con società sportive - come per la nostra categoria. [Fonte](https://www.fiscozen.it/guide/partita-iva-unico-committente/#Partita_IVA_con_committente_unico_i_casi_di_esclusione " Partita IVA unico committente: cosa dice la normativa?")

Parlando di cifre del genere, anche solo €100 netti al mese in più fanno la differenza tra il poter vivere da soli e il dover chiedere supporto ai genitori, e dopo anni di studio magari è qualcosa che vogliamo evitare.

Quindi può andar bene per pochi mesi, magari non abbiamo studiato fuori sede o comunque abbiamo la fortuna di non pagare l'affitto o sappiamo vivere con poco. Ma prima o poi (potrebbe volerci qualche mese, o qualche anno se dove siamo c'è poco lavoro) ci auguriamo arriva il momento di cambiare e passare ad altro.

## Collaborazioni a P. IVA

Queste collaborazioni sono richiestissime, di solito perché implicano le terapie domiciliari (dove c'è un alto turnover). Di lavoro ce n'è tanto, e si può scegliere quanti pazienti e dove.

Non entro nel merito se siano belle o brutte, perché oggi parliamo dell'aspetto retributivo, in generale non possono fare al caso di tutti ed è chiaro che serve un mezzo per spostarsi.

La retribuzione come uno dei primi lavori non è male, perché solitamente siamo sui €16-18 a terapia.

La terapia di solito dura 30-40 minuti e se consideriamo 20-30 minuti di spostamenti tra un paziente e l'altro, possiamo tranquillamente dire che quei €16-18 lordi sono all'ora.

Di collaborazioni del genere ne ho fatte tante, sia al nord che al sud, la retribuzione è sempre stata nell'ordine dei €16-18. Di solito oltre a questo compenso la cooperativa paga il 4% del totale per i contributi (quelli della pensione) e restituisce i €2 della marca da bollo, ma per quello bisogna mettersi d'accordo.

Facciamo un esempio per rendere l'idea.

Con 6 pazienti al giorno, 5 giorni a settimana (considerando che si va dallo stesso paziente più volte a settimana non è affatto irrealistico raggiungere questi numeri nel giro di poco tempo, soprattutto se si è in città anche di medie dimensioni) a €16 per terapia (quindi nella parte bassa del range) al mese siamo a circa €2000 lordi.

Siccome si pagano le tasse e i contributi, vi risparmio il calcolo (magari ci scrivo un articolo più avanti), ma con un guadagno annuo lordo di €24.000 siamo a circa €1.400 netti con 12 mensilità.

> Ho considerato:
>
> **Regime Forfettario** con tasse al 15% - i primi 5 anni con la partita IVA sono al 5% per cui il netto reale è un po' più alto; **Versamento dei contributi** della pensione all'INPS minimo che in genere è sui €3.500;
>
> **Coefficiente di redditività** al 78%.

## Lavoro da dipendente (sia pubblico che privato)

### Dipendente Pubblico

Partiamo dal pubblico, cioè il posto fisso. Per arrivarci serve passare un concorso, e questo è abbastanza banale. 

Ogni concorso ha il suo bando, e da questo possiamo trarre una conclusione su quanto si guadagni realmente nel pubblico come fisioterapista dell'ASL o dell'ospedale.

I bandi hanno come riferimento la tabella retributiva del Contratto Collettivo Nazionale del Lavoro (CCNL) della Sanità Pubblica.

> In questa tabella ci sono i vari inquadramenti possibili e i relativi stipendi (lordi). Riporto la versione più aggiornata che ho trovato, cioè [quella del 2016-2018](https://www.uilfpl.it/fs/1/285/287/16_ccnl_sanita_del_21_maggio_2018_comparto_triennio_normativo_ed_economico_2016-2018_definitivo.pdf "CCNL Comparto Sanità 2016-2018") (ricordo che il CCNL [è in corso di rinnovo]()).

Sulle tabelle delle retribuzioni del CCNL Sanità Pubblica c'è solo il lordo, ma **come facciamo a sapere il netto**? Non si può sapere in modo preciso: a parità di lordo, due persone possono prendere un netto diverso perché dipende da cose tipo:

* Imposte comunali;
* Detrazioni varie;
* Familiari a carico;
* E così via.

> Detto ciò, proviamo a fare comunque una stima usando un [calcolatore online](https://www.pmi.it/servizi/292472/calcolo-stipendio-netto.html "Calcolo Stipendio Netto") aggiornato con le nuove aliquote IRPEF selezionando come regione Lazio, aliquota comunale 0,8%, niente familiari a carico, e lo stipendio lordo su 13 mensilità.

#### Categoria D

La maggior parte dei concorsi è per l'inquadramento nella **Categoria D**.

Il CCNL Sanità Pubblica dice che la **Categoria D** equivale ad uno stipendio pari a circa **€1.900 lordi** al mese.

Di che cifra netta parliamo? Siamo attorno ai **€1.400/1.500 netti** al mese (a seconda delle variabili di cui abbiamo parlato prima)

Durante la carriera si può salire all'interno della Categoria D alle sotto-categorie D1, D2, fino a D6, con uno stipendio che sale leggermente di ogni scatto.

#### Categoria DS

Uno **scatto più importante** è quando si passa **dalla Categoria D alla DS**, cioè quella dei **Coordinatori** (posizione che richiede l'apposita magistrale o il master) che guadagnano mediamente tra i **€1.600 e i €1.750 netti** circa (anche qui, difficile dare un numero preciso).

> I fisioterapisti dipendenti pubblici che guadagnano di più sono quelli che svolgono anche l'attività di professori universitari e i dirigenti. Su questo non so dirti altro onestamente, sicuramente siamo sui €3k/4k mensili a salire, e possono subentrare premi di risultato che facciano salire notevolmente lo stipendio reale.

### Dipendente Privato

Lo stipendio nel privato è tendenzialmente simile, sia per i fisioterapisti che per i coordinatori. In alcune realtà possono essere più alti.

### Part-Time

Col part-time si guadagna, a seconda del posto e delle ore, tra i €900 e i €1.200 netti al mese.

## Collaborazione con Società e Associazioni Sportive

## Libera Professione

Dulcis in fundo, la libera professione. Nel paragrafo delle collaborazioni a Partita IVA abbiamo già parlato di uno scenario, a mio avviso molto più realistico per chi si è appena laureato, quindi per le cifre rimando a quello.

Invece ora voglio fare una (banalissima, ma doverosa) considerazione: quando ci si mette in proprio la forbice di guadagno si allarga a dismisura. 

Si può rasentare la fame o guadagnare cifre assurde per la gente comune. 

Di solito chi guadagna poco è all'inizio, chi guadagna tanto ha fatto carriera, ha uno studio piuttosto strutturato, dei dipendenti, tanti pazienti (e anche lì non è detto perché i costi possono essere altrettanto alti).