+++
author = ""
categories = []
date = 2022-02-09T23:00:00Z
description = ""
draft = true
image = ""
title = "Iniziare tardi l'Università"
type = "post"

+++
Siamo nel periodo della Great Resignation. Il periodo in cui molti stanno pensando di licenziarsi, molti l'hanno fatto, molti sono alla ricerca di meglio - sia cambiando totalmente carriera, che riprendendo gli studi o iniziandoli per la prima volta.

In tanti si sentono indietro perché l'università non è andata come speravano e si ritrovano in un percorso che non li rappresenta più, mentre i propri coetanei sembrano procedere spediti, e ci si sente persi, senza sapere più dove andare.

Periodi di smarrimento che se accadono, significa che sei sulla strada giusta.

## Introduzione

La scelta di cambiare la direzione della propria vita non è facile e purtroppo non tutti possono permettersi di portarla a termine.

A volte è impossibile prendere decisioni come quella di riprendere gli studi, perché magari si scontrano con le proprie responsabilità o implicano conseguenze drastiche come indebitarsi. 

Soprattutto per facoltà universitarie tipo fisioterapia e le altre professioni sanitarie, in cui c'è obbligo di presenza sia per le lezioni che per i tirocini, che per forza di cose si svolgono durante gli orari lavorativi e quindi è davvero davvero difficile frequentare l'università svolgendo un altro lavoro. 

Per altre facoltà non è così complicato fare lo studente-lavoratore, soprattutto se non c'è obbligo di frequenza o le lezioni si possono seguire online. Lo fanno milioni di persone nel mondo ed essendoci [pochi laureati in Italia](https://www.ansa.it/sito/notizie/cronaca/2021/10/08/istat-in-italia-solo-il-201-di-laureati-contro-il-328-ue_51620548-b30a-4657-b347-2b6cb60348e1.html "Istat: in Italia solo il 20,1% di laureati contro il 32,8% Ue"), studiare ne vale decisamente la pena (attenzione però, [non per tutti i corsi di laurea](https://www.infodata.ilsole24ore.com/2018/07/13/le-lauree-non-tutte-uguali-conviene-studiare-guadagnera-piu/?refresh_ce=1 "Le lauree non sono tutte uguali. Dove studiare e guadagnare di più?")).

Altre volte, a fermarci non sono cause di forza maggiore, ma semplicemente la paura di non farcela, di non essere abbastanza, di non essere in grado, di non essere in tempo.

Ed è proprio della paura di essere troppo vecchi di cui parliamo oggi.

## Ao, vecchio a chi?

Dalle notizie provenienti soprattutto dal mondo della tecnologia sembra che a mandare avanti il mondo siano geni 19 enni diventati miliardari prestissimo fondando aziende ultra innovative, che a 15 già scrivevano libri e prendevano tre lauree a 16.

C'è tanta competizione, i nostri coetanei sembrano andare avanti, fare cose interessanti, realizzarsi, e siamo convinti che per noi ormai tutti i treni siano passati e che alla nostra età ormai è troppo tardi. E quanto ci sentiamo scemi rispetto agli altri?

Ma ci sono tanti, tantissimi esempi che dimostrano il contrario e che a mio avviso sono utili a mettere tutto in prospettiva.

* Van Gogh ha iniziato a disegnare a 27 anni.
* Giorgio Armani ha fondato Armani a 41 anni, Mauricio Ortega ha fondato Zara a 36, entrambi dopo aver lavorato tanti anni come commessi, e per raggiungere il livello di superstar ci sono voluti ancora anni e anni.
* J.K. Rowling ha pubblicato il primo libro di Harry Potter a 32 anni (dopo 12 rifiuti) e Samuel Jackson è stato un attore di serie B fino a quando non ha compiuto 40 anni.
* Brian Crenston (cioè Walter White di Breaking Bad) ha iniziato a recitare in Malcolm nel 2000, quando aveva 44 anni.

Insomma, così tantissimi personaggi famosi. Ora, è chiaro che un uomo medio a caso molto probabilmente non diventerà mai Samuel Jackson, o una superstar internazionale della fisioterapia, solo perché inizia tardi. 

Ma mettiamoci in mezzo un po' di survivorship bias e chiediamoci: quante persone potevano pubblicare romanzi migliori di Harry Potter, ma non sono mai arrivate a farlo per paura di iniziare? Può essere anche che J.K. Rowling avesse anche lei tanta paura, magari non era più coraggiosa di altri, ma semplicemente più disperata (ipotizzo perché non se la passava benissimo economicamente).

Magari là fuori ci sono decine, centinaia, migliaia di manoscritti che diventerebbero istantaneamente il miglior libro mai scritto. E tantissime persone che a 10/20/30 anni da oggi potrebbero fare grandi cose, ma non lo fanno perchè convinti di essere "troppo vecchi", o qualsiasi altra paura. Se così fosse il mondo si è perso parecchio, e continuerà a farlo.

## A quell'età ci arriverai lo stesso

L'università dura (almeno) 3 anni. Se inizi l'università oggi, tra 3 anni quanti anni avrai? 29? 36? 50?

E invece se oggi non la inizi (e non realizzi il tuo sogno), tra tre anni quanti anni avrai? Esatto, gli stessi anni. A quell'età ci arriverai comunque, che tu abbia realizzato il tuo sogno o no.

Per citare il divulgatore scientifico Barbascura X:

> _"Alla fine è la storia più antica del mondo che la vita sia fatta di occasioni. Ci sono sempre due possibilità: prendere il treno e rischiarla, o lasciarlo passare e vivere di rimorsi."_ (da _Il genio non esiste - e a volte è un idiota_)

## L'età media per fisioterapia è alta

Riconosco che quest'articolo è parecchio generico, ma siamo pur sempre su un sito che ruota attorno alla fisioterapia. 

Secondo i [dati Almalaurea](https://www.almalaurea.it/informa/news/2016/03/01/la-professione-di-fisioterapista "Dati Almalaurea"), il 75% dei fisioterapisti inizia in media l’università con due o più anni di ritardo rispetto all’età canonica, e si laureano con un’età media molto alta (36,2 anni) rispetto alle altre lauree magistrali di secondo livello (27,2 anni) nonostante quasi tutti (il 98%) si laureano entro un anno fuori corso.

Questi sono i dati, e anche a livello di esperienza personale mi sento di confermarli. Quando mi sono iscritta alla triennale, non tutti i colleghi erano neodiplomati. Alcuni avevano altre lauree o studiavano altro, poi sono riusciti a passare il test e hanno iniziato Fisioterapia. Altri avevano provato il test diverse volte, e sono entrati dopo alcuni tentavi.

Sempre secondo le statistiche, a prescindere dall’età d’ingresso, il voto medio di laurea dei fisioterapisti è decisamente più alto rispetto alle altre lauree (109,6 contro 107,6), e le prospettive occupazionali non sono affatto male:

* Possono contare più della media su un contratto a tempo indeterminato;
* Hanno un alto accesso al lavoro nel settore pubblico;
* La soddisfazione media è altissima.

Quindi se ti piacerebbe fare fisioterapia, ma ti limita la preoccupazione di essere troppo grande per farlo, ti stai perdendo tanto perché molto probabilmente avrai colleghi più grandi di te, e dopo la laurea non c'è alcuna penalizzazione o discriminazione per l'età.

Se vuoi leggere ancora sul _perché iscriversi a fisioterapia_ clicca qui.