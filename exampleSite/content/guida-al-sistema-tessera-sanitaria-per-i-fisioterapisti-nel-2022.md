+++
author = "Redazione"
categories = ["Libera Professione"]
date = 2022-01-04T23:00:00Z
description = "Guida a Sistema Tessera Sanitaria"
image = "/images/screenshot-2022-04-29-114212.jpg"
title = "Guida al Sistema Tessera Sanitaria per i Fisioterapisti 2022"
type = "post"

+++
Quest’articolo è per i fisioterapisti – o altri professionisti sanitari – in libera professione.

## Aggiornamenti febbraio 2022

Nel frattempo la situazione si è evoluta. Per gli aggiornamenti:

* C'è stata una [proroga per il caricamento delle spese](https://fisioterapisti.org/piccolo-aggiornamento-su-sistema-ts/ "Proroga 2° semestre 2022") del 2° semestre 2021;
* Il caricamento resta semestrale e sono state presentate le [nuove date per il 2022](https://fisioterapisti.org/sistema-tessera-sanitaria-aggiornamenti-e-nuove-scadenze-per-il-2022/ "Aggiornamenti 2022 Sistema TS").

Perfetto! Procediamo pure con la guida.

## La guida

A restringere ulteriormente il campo: questa non è una procedura che ti interessa se fatturi solo a centri privati o diurni, RSA, o altre aziende sanitarie private. Dopo questo disclaimer, se vuoi procedi pure per cultura personale, magari un giorno ti torna utile!

Immagina questa situazione: hai trattato un paziente privato che vuole detrarre la spesa nella dichiarazione dei redditi. Per il paziente è vantaggioso recuperare parte della spesa sanitaria sostenuta, e quindi rientra nella nostra professionalità garantire che il paziente effettivamente riesca a recuperarla.

Per permettere la detrazione della spesa, c’è bisogno di rispettare due requisiti necessari:

1. Il pagamento deve essere tracciabile;
2. Devi registrare la fattura sul sito “Sistema Tessera Sanitaria”.

Non c'è bisogno della prescrizione del medico.

Io faccio così di solito: nella prima valutazione, quando il cliente vuole iniziare il ciclo di fisioterapia, gli spiego che se ha intenzione di detrarre la spesa dalla dichiarazione dei redditi non può pagare in contanti, ma deve pagare con strumento tracciabile. Per strumento tracciabile intendiamo ovviamente bonifico o carta, ma anche altri meno scontati come Satispay e PayPal ([fonte](https://www.ilsole24ore.com/art/da-satispay-paypal-ok-sconto-fiscale-le-spese-pagate-le-app-ACcCdCEB)).

Per quanto riguarda il sistema Tessera Sanitaria, avrai pensato “Oh no! Altri adempimenti, e chi ce l’ha il tempo!”.

È vero, è un altro adempimento, ma fortunatamente non c’è bisogno di farlo subito per ogni fattura che emetti.

Per il 2021, con un decreto emanato per il Covid funzionava semestralmente:

* I documenti di spesa pagati nel periodo 01/01/2021 - 30/06/2021 possono essere inviati entro il 30/09/2021 (le variazioni entro il giorno 06/10/2021);
* I documenti di spesa pagati nel periodo 01/07/2021 - 31/12/2021 possono essere inviati entro il 31/01/2022 (le variazioni entro il giorno 07/02/2022).

Per le fatture emesse durante il 2022, non è ancora chiaro se ci sarà bisogno di procedere mensilmente o continuare semestralmente, ma seguiranno aggiornamenti.

Inoltre, è un’attività che molti commercialisti accettano in delega, quindi puoi semplicemente delegarlo al commercialista – mettiti d’accordo con lei/lui.

In ogni caso la procedura è molto semplice (l'iscrizione va fatta una sola volta e dalla seconda/terza fattura sarai in grado di aggiungerne altre ad occhi chiusi), quindi provo a spiegartela nel modo più immediato possibile.

> Ti va di ricevere aggiornamenti utili sulla nostra professione? Il [nostro canale Telegram](https://t.me/fisioterapisti_official "Fisioterapisti Official | Telegram") per ora è piccolino, ma sta crescendo e viene aggiornato in tempo reale ogni volta che un articolo viene pubblicato, così non ti perdi nulla! (PS: non è un gruppo, quindi la timidezza non è un problema, e soprattutto non ricevi spam) - [Vai al canale](https://t.me/fisioterapisti_official "Fisioterapisti Official | Telegram")

## La procedura

Sistema Tessera Sanitaria è un sito web, si accede o cercando su Google o dal link [Sistema Tessera Sanitaria - Home (finanze.it)](https://sistemats1.sanita.finanze.it/portale/).

### Registrazione al sito

Se non ti sei mai registrata (oppure il tuo commercialista non ti ha mai registrato), [da qui puoi richiedere la Password](https://sistemats5.sanita.finanze.it/P730CensimentoRegistrazioneWeb) che ti viene consegnata in un file pdf.

Quindi, appena avrai per le mani la Password, basta:

* tornare sulla Home;
* cliccare “Area Riservata” in alto a destra;
* scegliere “Operatori”;
* cliccare su “Accedi con credenziali”.

Il Codice Identificativo è il tuo Codice Fiscale (non la tua Partita IVA, ma proprio il Codice Fiscale) e la Parola Chiave è la Password che trovi nel file PDF che hai scaricato poco fa.

### Aggiunta dei dati della tua Partita IVA

Adesso che ti sei registrata/o, hai la facoltà di cambiare la password con una di tua preferenza, ma per ora lasciamo perdere questo passaggio, puoi farlo in ogni momento.

Andiamo diretti all’aggiunta dei dati della P.IVA.

Devi cliccare in alto a sinistra su “Gestione dati spesa 730” e poi nella riga blu in alto “Gestione partita IVA”.

In questa pagina c’è un campo da compilare che chiede “Partita IVA erogatore”. Visto che l’erogatore della prestazione sanitaria sei tu, devi scrivere la tua Partita IVA nel campo e confermare cliccando “Aggiungi”.

Perfetto, ora sei pronta/o per registrare le fatture!

### Quali fatture devo aggiungere?

Come dicevamo nell'esempio più su, devi caricare su Sistema TS _solo le fatture emesse a pazienti privati_.

Quindi non devi caricare quelle emesse a studi, centri, Rsa, assicurazioni sanitarie, palestre e altri enti, ma solo quelle a pazienti privati.

### Registrazione delle fatture

Se parti dalla Home, clicca su “Gestione dati spesa 730” in alto a sinistra. Da qui, sempre nella barra blu in alto, clicca su “Inserimento spese sanitarie”.

Questo form va compilato per ogni fattura di pazienti privati che vogliono detrarre la spesa. Ti do alcune indicazioni sui quali ho avuto dei dubbi la prima volta che l’ho fatto – il resto è abbastanza semplice (tipo il numero della fattura, la data di emissione della fattura e il codice fiscale del paziente – che sul sito viene chiamato “assistito”).

* **Partita IVA erogatore:** la prima volta non mi appariva nessuna voce dal menù a tendina, perché non l’avevo registrata bene. Leggi il paragrafo precedente sull’aggiunta dei dati P.IVA - una volta aggiunta per bene devi cliccare la tua Partita IVA dal menù a tendina che appare
* **Dispositivo:** per le fatture devi scrivere il numero “1” senza virgolette;
* **Pagamento anticipato:** il criterio è la data, non l’ora. Quindi se ricevi il pagamento la mattina, e il pomeriggio generi la fattura e acquisti la marca da bollo dove è riportata un orario seguente all’ora del pagamento, non importa, non si considera come un pagamento anticipato. È pagamento anticipato solo quando il paziente paga almeno il giorno prima dell’emissione della fattura (per esempio: fattura data 10 aprile, il pagamento è stato fatto il 07 aprile – qui si considera pagamento anticipato);
* **Opposizione:** di solito non c’è da mettere la spunta.

Compilato questo form, quando clicchi avanti ti porta su un’altra pagina.

Qui devi compilare così:

* **Tipo spesa:** Spesa Sanitaria;
* **Importo:** quanti euro ti ha pagato il paziente;
* Metti il pallino su “Natura IVA” (perché le fatture che emette un professionista sanitario risultano esenti IVA);
* Dal menù a tendina “Natura IVA” devi selezionare la n.2.2.

Fai clic su “Aggiungi” una volta sola e poi “Avanti”. Ora ti appare il riepilogo, controlla che i dati siano corretti e dai conferma.

Hai finito! Ricorda che hai la possibilità di vedere e modificare le spese inserite andando in “Gestione Spese Sanitarie” sempre dalla barra blu in alto.

### Conclusione

È una procedura relativamente nuova, quindi spero ti sarà utile almeno per evitare una figuraccia con il paziente che si aspettava il rimborso della spesa – e ancora meglio per fare sì che il paziente si senta di interfacciarsi con un vero professionista.

Grazie per aver letto, a presto!