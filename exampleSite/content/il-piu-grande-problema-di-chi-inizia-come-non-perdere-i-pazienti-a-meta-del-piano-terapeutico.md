+++
author = ""
categories = []
date = 2022-04-21T22:00:00Z
description = "Come evitare che i pazienti si fermino a metà del ciclo"
draft = true
image = ""
title = "Il più grande problema di chi inizia | Come non perdere i pazienti a metà del piano terapeutico"
type = "post"

+++
Oggi vediamo un'argomento che forse è stata una delle scoperte involontarie più importanti che mi siano capitate nella mia carriera da fisioterapista.

## Introduzione

Fare i fisioterapisti ovviamente è un lavoro.

Un lavoro che implica aiutare le persone a [recuperare la qualità della vita](https://fisioterapisti.org/che-fanno-veramente-i-fisioterapisti/ "Che fanno veramente i fisioterapisti") persa e che dà parecchie soddisfazioni, soprattutto rispetto ad altre carriere.

Però oggi **non parliamo di soddisfazione e di quanto è bello aiutare le persone** (cosa che è prerogativa di altre attività, **tipo il volontariato**), ma saremo più prosaici parlando **di lavoro e di soldi**, che agli inizi di qualsiasi carriera **sono sempre pochi o niente**.

Prendo per scontato che tu abbia la Partita IVA o comunque l'intenzione di aprirne una, e prima di **metterti in proprio** stai cercando di realizzare un piano per **far andare tutto liscio** nei limiti del possibile.

Non ci sono particolari segreti su come guadagna un fisioterapista: **scambia il proprio tempo per soldi**.

Quindi **per guadagnare di più**, o lavoriamo per più tempo (privandoci di tutto il bello che la vita ci offre) o aumentiamo le tariffe (privando i pazienti dei soldi guadagnati tanto duramente).

Un modo per **aumentare l'efficienza** è quello di far pagare meno singolarmente i pazienti ma trattarli in gruppo, per esempio nei gruppi di riabilitazione posturale. ma magari siamo specializzati in qualcos'altro di più "lento" (tipo neurocognitiva).

Il problema è che **all'inizio si fa molta fatica a trovare pazienti** e soprattutto a convincerli a **portare a termine tutto il piano terapeutico**.

Invece **l'efficienza si va ad aumentare più avanti**, non è un problema di cui preoccuparsi **quando si è all'inizio**.

Quindi, per oggi lasciamo perdere l'efficienza e concentriamoci sui problemi che si hanno all'inizio:

* Come trovare pazienti;
* Non perdere i pazienti a metà ciclo.

Siccome di [come trovare pazienti ne abbiamo già parlato](https://fisioterapisti.org/da-dove-provengono-i-miei-pazienti-internet/ "Come trovare pazienti | Panoramica Internet"), oggi vediamo come assicurarci che una volta trovati, i pazienti **portino a termine il piano terapeutico e non ci lascino prima**.

## Il problema: i pazienti che non terminano il ciclo

All'inizio pensavo che il problema più grande che avrei affrontato sarebbe stato quello di trovare nuovi pazienti.

Quando inizi non ti conosce nessuno, nessuno sa chi sei, come fanno ad affidarsi a te?

Però cercare nuovi pazienti, più che essere un problema di complicata risoluzione, è stato solo un processo che ha richiesto molta pazienza.

Un problema più complicato in cui mi sono imbattuta è stato proprio quello di non far fermare i pazienti nel bel mezzo del ciclo.

Chiaro, non era un problema che accadeva con tutti, ma accadeva fin troppo spesso (e ora avendo capito come mai non accade più, quindi se ti capita spesso continua pure a leggere).

Cioè, per una determinata problematica fai una stima e per esempio ritieni che per vedere risultati con un determinato paziente ci vorranno dieci sedute.

Ora, nonostante col paziente ne parlavo e lui/lei ha compreso e accettato la previsione, a seconda dei casi succedeva sempre che:

* O la riabilitazione andava meglio del previsto e il paziente abbandonava prima - tipo al quinto trattamento - perché si sentiva meglio (magari saltando gli esercizi di rinforzo per la prevenzione delle ricadute);
* Oppure interrompeva alla quinta terapia per perdita di motivazione.

Nel primo caso gasatissima perché il lavoro è andato bene e il paziente è contento (anche se era nel suo interesse portare a termine il ciclo), nel secondo la sindrome dell'impostore che avanza e metti in dubbio tutte le tue capacità.

Ma il problema ho scoperto solo mesi dopo che non era di assenza di capacità, o di fortuna con alcuni pazienti e sfortuna con altri.

Piuttosto era un problema di... [economia comportamentale](https://www.economiacomportamentale.it/2017/06/17/nudge-cose-la-spinta-gentile/ "Economia Comportamentale"). Eh si, si chiama proprio la teoria della spinta gentile.

Ora, quest'affermazione sembrerà davvero strana, ma facciamo un passo indietro per capire meglio il problema e di come, per caso, si è risolto con la teoria della spinta gentile.

## Come ero arrivata a quel punto

Prima di mettermi in proprio avevo lavorato in una cooperativa che mi affidava sia domiciliari che ore in reparto in una RSA a Milano e poi in un Ambulatorio convenzionato con l'ASL dopo aver lasciato Milano.

Questo problema non era mai capitato: quando i pazienti iniziavano il ciclo, lo portavano a termine. E grazie, pensavo: non pagano quindi lo fanno fino alla fine.

Certo, ma mi mancava un pezzo, e me ne accorgo solo ora col senno di poi.

In pratica, quando ho iniziato a lavorare come autonoma, avevo paura di non essere pagata (c'era il covid, aperture, chiusure, insomma il caos).

Questa paura mi portava a farmi pagare dai pazienti volta per volta.

Tra l'altro (a ripensarci sorrido) siccome [per le fatture con importi sopra ad €77,47 si paga la marca da bollo](https://fisioterapisti.org/che-sono-e-come-fare-le-fatture.guida-per-fisioterapisti/ "Che sono e come fare le fatture, guida per fisioterapisti"), cercavo sempre di evitare questa ulteriore spesa.

Infine, siccome per spese più consistenti la gente tende ad utilizzare la carta (voglio dire, non tutti girano sempre con €200 in tasca... spero), il mio dividere il guadagno in somme più piccole mi portava a credere di risparmiare sulle spese del POS. E col senno di poi, visto che i pazienti [possono scaricare le spese del fisioterapista solo con i pagamenti tracciati](https://fisioterapisti.org/guida-al-sistema-tessera-sanitaria-per-i-fisioterapisti-nel-2022/ "Guida a Sistema TS"), mi accorgo che non stavo offrendo un gran servizio. Ma vabbè, sbagliando si impara.

Quindi ero convinta che il pagamento effettuato volta per volta mi aiutava:

* Ad essere sicura di essere pagata;
* A risparmiare.

Peccato che emettere fatture più di frequente fosse una enorme perdita di tempo (e quindi di soldi), e che essere pagata volta per volta era la causa principale del fatto che molti pazienti interrompevano a metà i piani terapeutici.

## La soluzione: i pacchetti

Io li chiamo "pacchetti", i più smart li chiameranno "bundle", i più tradizionali "ciclo".

Insomma, al posto di sbagliare come me e farti pagare volta per volta ti consiglio di farti pagare tutt'insieme, magari offrendo uno sconto per il pagamento anticipato.

E stranamente... funziona!

Cioè, io ho iniziato a farlo in modo totalmente random, pensando "vabbè che ho da perdere, proviamoci" (complice il fatto che con l'esperienza e con un po' di pazienti in più stavo pian piano perdendo le insicurezze di cui parlavo prima).

### Quali sono i benefici?

Da allora mi capita ad occhio e croce una volta ogni 15/20 pazienti, mentre prima credo capitasse un paziente si e uno no.

Anche se offro uno sconto (di solito il 20%) per chi paga in un'unica soluzione, e quindi ci guadagno meno, il fatto che il paziente arriva fino alla fine del ciclo fa tutta la differenza.

### Quanto deve durare il ciclo?

Questa è una valutazione che si impara a fare in modo preciso con l'esperienza, però in generale la stragrande maggioranza delle terapie che faccio io richiedono dalle 10 alle 15 sedute per ottenere risultati tangibili.

Quindi se devi proporre un piano terapeutico ad un paziente, partire con un ciclo 10/12 terapie forse è una buona approssimazione.

## Ma che c'entra l'economia comportamentale?

In pratica è come per l'abbonamento in palestra.

C'è chi inizia in palestra e non si vuole vincolare perché non sa se avrà il tempo di andarci e ha paura di pagare a vuoto, quindi paga il mensile.

Altre persone invece pagano l'annuale così si sentono costrette ad andarci e non trovano scuse.

Accade la stessa identica cosa per i pazienti quando si approcciano ai tuoi servizi.

Se gli dai la possibilità di non vincolarsi perché hai paura che si sentano legati e vadano da un'altro fisioterapista che gli dia più flessibilità... è probabile che lo facciano.

Le persone non vanno dal fisioterapista per richiedere flessibilità.

Le persone vanno dal fisioterapista perché cercano una figura che deve fornire sicurezza, che deve guidarli in un momento difficile della loro vita, e guidarli significa dar loro la mappa di un percorso da seguire con precise tappe (tante quante sono i trattamenti del ciclo).

Capire questo è importantissimo, e dare una "spintarella gentile" ai pazienti in questa direzione è nel loro interesse, perchè un ciclo di due settimane portato a termine per bene può fare davvero la differenza nella qualità della vita del paziente per mesi o addirittura anni.

## Conclusione

Spero che questo articolo ti possa tornare utile nel gestire la tua nuova (o la tua prossima) attività da fisioterapista nel migliore dei modi.

Se posso consigliarti un altro articolo, non perderti i [concetti base di come funziona la Partita IVA](https://fisioterapisti.org/concetti-base-di-partita-iva-per-fisioterapisti/ "Concetti di base di P. IVA per Fisioterapisti"), se stai iniziando potrà sicuramente farti comodo.

Grazie mille per aver letto fin qui, a presto!