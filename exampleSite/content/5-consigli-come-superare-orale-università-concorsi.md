+++ 
author = "Federica" 
categories = ["Studio e Carriera"] 
date = 2023-09-20T12:00:00Z 
description = "Oggi vediamo 5 consigli per passare un esame orale all’università o una prova orale ai concorsi!" 
image = "https://images.unsplash.com/photo-1565688534245-05d6b5be184a?ixlib=rb-4.0.3&ixid=M3wxMjA3fDB8MHxwaG90by1wYWdlfHx8fGVufDB8fHx8fA%3D%3D&auto=format&fit=crop&w=1770&q=80" 
title = "5 consigli per passare un orale all’università o ai concorsi" 
type = "post" 
draft = false 
+++

Affrontare un esame orale può essere un'**esperienza spaventosa** per molti. 

Oggi però via le preoccupazioni! Vediamo come puoi superare questo ostacolo **con tranquillità**. 

Ecco **cinque consigli fondamentali per aiutarti a superare un esame orale:**

## **1. Non smettere mai di parlare**

Partiamo con un consiglio molto banale: quando inizi a rispondere ad una domanda, **non fermarti**. 

Non pensare che sia sufficiente aver risposto alla domanda: **aspetta che sia il professore a fermarti**.

Questo implica **un po’ di cose**.

### Non si può sapere tutto

Anzitutto devi essere consapevole che **devi arrivare all’esame avendo studiato**, e fin qui non ci piove.

Però ti accorgerai presto che molto spesso **non potrai sapere proprio tutto tutto**. Perché il tempo (e la voglia) di studiare non sono illimitati.

**E quindi?**

E quindi visto che molto spesso **è irrealistico poter studiare tutte le pagine di ogni singolo libro**, bisogna **imparare ad affrontare qualsiasi domanda** ti venga posta, anche su **argomenti che non conosci benissimo**, improvvisando per bene. 

Continua a leggere perché vediamo tra poco come si fa.

Inoltre, se sei all’università, un altro modo può essere **studiare bene le cose che vengono dette a lezione** e meno bene le altre (anche se è una cosa che ti spaventa perché sei troppo perfezionista).

> Ma questo è valido solo per chi fa l’università! E se devo fare un concorso? Non preoccuparti, continua a leggere perché tra un po’ tocca a te ;)
> 

**Perché ti dico questo?**

Mi è capitato di insegnare, e ti assicuro che quando passi dall’altro lato della cattedra non hai molta scelta su come devi spiegare le cose. Semplicemente inizi a spiegarle come le hai capite tu.

Il professore che ti insegna una determinata materia, a sua volta l’avrà imparata. E **l’avrà imparata a modo suo**… e quello sarà anche il modo in cui la insegna. 

E indovina un po’? **Sarà anche il modo in cui si aspetta di sentirsela dire**.

Questo è il motivo per cui a volte gli studenti all’università **vengono bocciati ad un esame orale, nonostante conoscano il libro a memoria**. 

Studiano a memoria un libro che mostra gli argomenti da **un punto di vista leggermente diverso** rispetto al modo esatto in cui il professore le ha imparate e le ha spiegate.

Al di là del fatto che ha ragione il libro o ha ragione il professore, ma questo avviene quando **il professore si aspetta di sentire un dettaglio a suo avviso molto importante** (perché nel modo in cui l’ha imparato quel dettaglio è molto importante) e invece si gira sempre attorno senza arrivare a quel punto nevralgico perché il libro semplicemente lo ignorava.

Quando possibile allora **dai priorità agli argomenti e al modo in cui li ha spiegati il professore**: prendi appunti a lezione e se ci sono le slide fai riferimento a quelle.

Quindi, detto questo: 

- se quando vai all’esame orale rispieghi al professore l’argomento nel suo stesso modo **avrai meno probabilità di perderti dettagli che si aspetta di sentirsi dire**;
- se vai all’università hai il vantaggio di poter **scremare gli argomenti e concentrarsi meglio su quelli detti a lezione**, che con ottima probabilità saranno quelli oggetto d’esame.

Dopo aver capito che cosa dobbiamo studiare, **torniamo al consiglio iniziale: non smettere mai di parlare**. 

Un’altra implicazione di questo consiglio è che quando esaurisci un argomento all’orale, **non hai il lusso di fermarti** e aspettare che ti venga fatta un’altra domanda.

Devi semplicemente **collegare un argomento e continuare a parlare** finchè non ti fermano.

Il collegamento degli argomenti è però molto importante: **non puoi collegare due argomenti troppo lontani tra di loro**.

Come mai?

Se salti da un'argomento all'altro **sembra che non hai studiato tutto**, ma **hai studiato bene solo quell’argomento e stai cercando tutti i modi di dirlo per forza**.

L’obiettivo quindi è organizzare il tuo discorso in modo logico e coerente, in modo da dimostrare **una comprensione completa del materiale studiato**. 

Continua a leggere perché **ti insegno un po’ di trucchetti** per far si che ciò accada.

## **2. Non partire mai dagli esempi.**

Ma che consiglio è: non partire mai dagli esempi?

A volte i professori o le commissioni fanno **domande più generiche** per permettere allo studente o al candidato di spaziare.

Facciamo un **esempio veramente stupido**: “Mi parli degli arti”.

Se rispondi: *“eeeeee gli arti possono essere le braccia e le gambe”* e ti fermi perché magari **non ti aspettavi una risposta talmente ampia** da non sapere più che dire, sei spacciato.

Anzitutto, è valido sempre **il consiglio numero uno**: mantieni la calma, non fermarti e fai collegamenti con altri argomenti finchè è il professore a fermarti.

Ma un’altra cosa da non fare è dare esempi **quando il professore in realtà si aspetta una definizione**.

Anche **la definizione più stupida va bene**, senza usare termini formali o forbiti, qualsiasi cosa pur di **far capire al professore che hai capito**.

Ma c’è un **limite** a quanto può essere stupida la definizione che puoi dare, e cioè: **non cadere nella tautologia**.

Che significa?

La tautologia è **quando usi nella risposta le stesse parole della domanda** o della parola a cui devi dare una definizione. 

Facendo un esempio: se ti chiedono **che cos’è la riabilitazione ortopedica**, e tu rispondi che **è la riabilitazione dei pazienti ortopedici** (e magari ti fermi qua senza nemmeno continuare)… non pensi che sia **un po’ troppo poco**?

Quindi, parti **dalle definizioni chiave degli argomenti che affronterai**, anche senza parole formali e forbite, senza cadere nella tautologia e senza fermarti.

> Riassumendo: inizia la tua presentazione con una base solida. Piuttosto che iniziare con esempi o casi specifici, parti dalle definizioni chiave degli argomenti che affronterai. Questo ti aiuterà a stabilire un fondamento chiaro per il resto della tua esposizione. Tuttavia, cerca di evitare definizioni troppo banali o tautologiche; invece, cerca di offrire spiegazioni chiare e concise per dimostrare la tua comprensione del concetto.
> 

## **3. Fai una buona prima impressione**

La **prima impressione** è fondamentale in **qualsiasi situazione**, e un esame orale non fa eccezione. 

Mostrarti ben curato e rispettoso dell'ambiente in cui ti trovi contribuirà a impressionare positivamente il professore.

> Ma parliamo di vestiti? Solo chi si veste bene merita di passare gli esami?
> 

No, assolutamente, nella maggior parte dei casi va benissimo vestirsi come si preferisce.

La cosa a cui devi fare attenzione è semplicemente **non fare una brutta impressione**. 

Ma come esattamente?

Per esempio, una cosa che **dimostra poca attenzione al contesto** di un esame orale è usare il telefono per rispondere a messaggi (eh si, ti assicuro che capita), oppure dimenticarsi di mettere il silenzioso e **il cellulare squilla di continuo**.

Quindi, assicurati di spegnere il cellulare o metterlo in modalità silenziosa prima dell'esame per evitare distrazioni o interruzioni imbarazzanti.

## **4. Cammina prima per attivare il cervello (e dormi tanto)**

Prima di entrare nell'aula dell'esame, prenditi un po' di tempo per… **camminare**. 

Cosa? Camminare?

Esatto, questo aiuterà a **stimolare il tuo cervello e a ridurre l'ansia**:

{{< figure src="https://www.thewalkingclassroom.org/wp-content/uploads/2015/07/brains-w-captions1.jpg" >}}

Inoltre, assicurati di aver avuto una buona **notte di sonno** prima dell'esame. 

Il sonno è **fondamentale per la concentrazione e la memoria**, quindi non trascurarlo.

Se vuoi approfondire l’argomento sonno e come ti impatta sulla tua vita da studente e sulle tue performance di studio (e capire anche tante cose che ti torneranno utili per gestire le problematiche dei tuoi pazienti) [leggi questo bellissimo libro](https://amzn.to/3ELOTo3).

## **5. Impara ad improvvisare**

L'**improvvisazione è fondamentale** per affrontare un esame orale serenamente. 

Ma che dici? Basta studiare!

Come dicevamo prima, nella stragrande maggioranza dei casi in cui qualcuno deve fare un esame orale, **realisticamente non può imparare ogni singolo argomento possibile di quella materia**, per mancanza di tempo e/o energie (soprattutto **quando ci si prepara per i concorsi**). 

Ci sarà sempre **qualcosa su cui non siamo preparati abbastanza**. 

Ne dobbiamo **prendere atto**, ed essere preparati ad affrontare con gli strumenti giusti *qualsiasi domanda ci arrivi*.

Per arrivare lì dove non può arrivare fisiologicamente la nostra preparazione quindi, dobbiamo **imparare ad improvvisare**.

### Ma come si impara ad improvvisare?

Bisogna essere consapevoli che **ci sono strumenti molto utili** per far filare liscio un discorso.

**Attenzione** però: questo non significa che possiamo anche non studiare perché tanto possiamo ingannare il nostro interlocutore.

Significa che se non abbiamo avuto il tempo di studiare tutto, dobbiamo **trasmettere nel modo migliore** quello che sappiamo. 

> Ovviamente, più sappiamo (perché abbiamo avuto più tempo per studiare) e meglio è.

Quindi, qual è **il primo strumento** che hai a disposizione?

**L’ho appena usato su di te.** O meglio, è tutto l’articolo che lo uso: **faccio domande ad alta voce**.

Queste domande **servono a due cose**:

- Ti aiutano a **riordinare e focalizzare i tuoi pensieri** su un determinato aspetto (e a focalizzare l’interlocutore su quello che sta arrivando, così che **non si perde nel discorso** ed è più facile che ti segua);
- Ti aiutano a **prendere tempo** per pensare a cosa dire dopo.

Con queste domande eviti **la spiacevole situazione** in cui tutti i pensieri si affollano nella testa, non sai quale prendere e **finisci a fare scena muta**.

Invece se fai una domanda ad alta voce **escludi tutti i pensieri che non rispondono a quella domanda**, e anche mentalmente ti sarà **più facile proseguire il discorso**.

### Ma quali sono queste domande che puoi fare a voce alta?

Ce ne sono diverse che puoi fare in ogni momento, ma quella secondo me più importante è **“perché?”**.

Il perché, e quindi la motivazione di qualcosa, dà parecchia credibilità al discorso che stiamo facendo.

Se io affermo una cosa e basta è diverso rispetto ad affermare qualcosa e poi fornirne la motivazione.

Quindi **un’ottima tecnica per imparare ad improvvisare è un gioco**, forse il più odiato dai genitori: **il gioco dei perché**.

Parti da un’argomento che può rappresentare una domanda durante l’esame o il concorso. Inizia a fare **il gioco dei perché** finchè non ti fermi. 

Quando ti fermi, **è qui che inizia il bello**: cerca nuove domande che iniziano con perché sulla base dell’ultima cosa che hai detto. 

Non sai la risposta? Improvvisa o valla a cercare, non importa. 

L’importante è che ti fai le domande a voce alta e poi dai una risposta.

Questo ti insegnerà a rendere **molto più fluida la tua improvvisazione**.

Però non puoi fare il gioco dei perché per sempre, ad un certo punto diventa anche abbastanza noioso.

Per questo ti tornerà utile sapere che **il perché è una delle cosidette 5 W**: cinque domande in inglese che saranno anche le 5 domande che dovrai imparare a fare a voce alta più spesso.

Le **5 W** sono: 

- Who? (**chi?**)
- What? (**che cosa?**)
- Why? (**perché?**)
- When? (**quando?**)
- Where? (**dove?**)

Quando il gioco dei perché è diventato abbastanza noioso, esercitati sostituendo il “perché” con una di queste.

Così facendo ti eserciterai **a rispondere a domande inaspettate** e a **sviluppare velocemente le risposte in modo coerente**. 

E inoltre vedrai che **diventa anche molto più semplice studiare**.

In che senso?

Quando studi, inizierai a vedere in un modo o nell’altro **una combinazione di queste 5 domande dappertutto**.

Ti accorgerai che un paragrafo parla della definizione di qualcosa (e quindi risponde alla domanda **che cos’**è?).

Un altro parlerà dell’inventore o dello scopritore di quella cosa (**chi** l’ha inventata?). Sicuramente ti dirà anche **dove** e **quando** è stata inventata o usata per la prima volta. 

Un altro paragrafo ancora parlerà di che utilizzi ha (e quindi: **perché** è stata inventata? Per risolvere quale problema?).

Quindi, inizierai a vedere **queste 5 domande dappertutto** e diventerà **più facile** sia **studiare** che **improvvisare**.

> Ti è piaciuto questo articolo? Non perderne altri, [seguici su Telegram](https://t.me/fisioterapisti_official)!

## Conclusione

In conclusione, superare un esame orale richiede preparazione, serenità e la capacità di gestire situazioni impreviste. 

Seguendo questi cinque consigli, sarai ben equipaggiato per affrontare con successo il tuo prossimo esame orale e dimostrare la tua conoscenza in modo efficace e convincente. 

Ricorda di studiare con cura, prepararti e riposarti bene e mantenere la calma durante l'esame. 

Buona fortuna!

> L'articolo può contenere link di affiliazione. In qualità di affiliato, il sito riceve una piccola commissione dagli acquisti idonei che vengono reinvestite per coprire i costi vivi: hosting, dominio, sviluppo, grafica, ricerca e scrittura degli articoli. Così facendo, abbiamo la possibilità di pubblicare regolarmente risorse utili e gratuite per tutti i Fisioterapisti.
