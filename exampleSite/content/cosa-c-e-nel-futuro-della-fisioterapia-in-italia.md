+++
author = "Federica"
categories = ["Università", "Libera Professione", "Studio e carriera"]
date = 2022-03-10T23:00:00Z
description = "Cambiamenti (forse) epocali nella storia della fisioterapia"
draft = true
image = "/images/doctors.svg"
title = "Cosa c'è nel futuro della fisioterapia in Italia?"
type = "post"

+++
Oggi vediamo un po' cosa ci si aspetta sul **futuro della professione**: potrebbe tornare utile a chi sta decidendo cosa fare nei prossimi anni.

## Introduzione

Nella storia recente della fisioterapia in Italia mi vengono in mente **due eventi** che hanno fatto da **spartiacque**: l'istituzione della **Laurea** prima e dell'**Albo** poi.

Quando mi sono laureata ricordo che c'era nell'aria l'istituzione dell'Albo, arrivata effettivamente di lì a poco, e non capivamo bene quali implicazioni potesse avere.

Ricordo che quando facevo l'Università dell'Albo se ne parlava tanto e se ne discuteva tanto, le richieste di nuove leggi [andavano avanti da oltre 12 anni](https://www.ilsole24ore.com/art/dagli-infermieri-fisioterapisti-ordine-ogni-professione-sanitaria-AEkgkZWD "Dagli infermieri ai fisioterapisti, un Ordine per ogni professione sanitaria") e anche quando arrivò la legge nel 2017 ci volle ancora del tempo prima di venire effettivamente istituito.

Non ho dubbi che la stessa sensazione è stata provata da chi ci ha preceduto con l'istituzione del corso di laurea, che oggi prendiamo un po' per scontata.

Quindi in questo articolo ci chiediamo: oggi si prendono per scontate quelle che sono state **due rivoluzioni** (almeno nella percezione di chi ha desiderato e vissuto il cambiamento), ma **quali altri eventi di questa portata possiamo aspettarci in futuro?**

> Tutte le cose che vedremo tra poco non sono poi così tanto aleatorie, ma sono più concrete di quello che sembrano. Sono frutti di due Disegni di Legge (DDL) firmati da una donna (e credo che la settimana della Giornata Internazionale della Donna sia un buon momento per ricordarlo), la Senatrice Boldrini.
>
> I due DDL sono già in esame al Parlamento. Non è garantito che diventino legge, però significa che qualcosa si sta muovendo in quella direzione.

## 1) Il Fisioterapista di Famiglia

Per capire di cosa si tratta, facciamo un paragone col medico di base.

In sostanza l'istituzione di questa figura permetterebbe ai cittadini di avere un **punto di riferimento per la riabilitazione nella propria comunità**. Proprio come ogni comunità ha i propri medici di base e le guardie mediche per l'assistenza sanitaria di base.

Quindi questa figura, avendo carattere territoriale (perché deve servire una specifica comunità, appunto) è dipendente dell'ASL che, ricordiamolo, sono divise territorialmente per distretti.

### Perché potrebbe essere una rivoluzione?

Perché prima di tutto c'è una sorta di **riconoscimento istituzionale dell'importanza della fisioterapia**, professione che fino a poco tempo fa non aveva neanche un Albo, e ora invece inizia ad assumere tratti simili alla figura del medico di famiglia (ma non uguali, ovviamente).

Per chi vuole fare il fisioterapista invece vuol dire che ci saranno **più sbocchi lavorativi nel settore pubblico**. Se [la proposta](https://www.quotidianosanita.it/allegati/allegato4460884.pdf "DDL n.2339") diventerà realtà, per diventare fisioterapisti di famiglia bisognerà passare un **concorso** al quale si accede avendo almeno **3 anni di esperienza**, integrabile anche con _formazione post laurea_. Quest'ultima immagino significhi che se si hanno meno di 3 anni di esperienza, si può compensare con la laurea magistrale o un master, ma non è ancora nulla di certo.

## 2) Permesso all'Intramoenia

Questo e il prossimo punto rientrano all'interno di un altro DDL Boldrini.

_Ma non ho capito, permesso all'intracosa?_

Anche per capire questo, forse è il caso di fare un paragone con i medici.

I medici dipendenti di un Ospedale possono lavorare in tre modi:

* Solo come **dipendente pubblico**;
* Come **dipendente pubblico** e in **libera professione con la modalità _intramoenia_**;
* Come **dipendente pubblico** e in **libera professione con la modalità _extramoenia_**.

### Che significa?

**Intramoenia** ed **extramoenia** (si leggono in latino _intra menia_ ed _extra menia_) significano rispettivamente _"all'interno delle mura"_ e _"all'esterno delle mura"._

**Un medico può scegliere** di svolgere il suo lavoro **solo come dipendente pubblico**, oppure associare il lavoro in ospedale con le **visite private** (quelle che per intenderci prenotiamo quando non vogliamo aspettare i tempi biblici della mutua). Quindi un medico ha la possibilità di associare al lavoro dipendente anche quello da libero professionista.

#### Come può associare il lavoro dipendente e la libera professione?

Nei due modi coi nomi strani, che ora saranno più chiari:

* In regime di **intramoenia** (dentro le mura dell'ospedale) il medico quando finisce il proprio orario di lavoro può **visitare privatamente i propri pazienti dentro l'ospedale**, usando stanze e strumenti messi a disposizione dall'ospedale stesso;
* In regime di **extramoenia** quando il medico finisce il proprio turno in ospedale può fare le visite private _fuori dalle mura dell'ospedale_ e quindi **nel suo studio**.

> A livello monetario/fiscale, il compenso da dipendente pubblico avviene con lo stipendio, il compenso della libera professione invece con le fatture e quindi serve la Partita IVA

Questo possiamo dirlo anche in altre parole, cioè che **per i medici non c'è incompatibilità** tra lavoro dipendente e libera professione.

#### Ma dove vuoi andare a parare?

Parlo di questo perché **per le professioni sanitarie** il lavoro da dipendente pubblico e la libera professione **sono incompatibili**.

> In realtà per i Fisioterapisti so che c'è un'eccezione (non so se c'è anche per le altre professioni sanitarie).
>
> Infatti, se un Fisioterapista - dipendente pubblico - volesse aprire la Partita IVA e lavorare anche privatamente (ovviamente dopo la fine del proprio turno) può farlo solo se si verificano contemporaneamente le seguenti condizioni:
>
> * Il contratto con l'ASL o l'Ospedale è Part-Time;
> * La dirigenza dell'ASL/Ospedale rilascia un nulla osta (e da quello che so - quindi prendilo con le pinze perché è per sentito dire - non è affatto semplice).

Avrai capito quindi dove voglio arrivare, e cioè che il [DDL Boldrin](https://www.senato.it/service/PDF/PDFServer/DF/350950.pdf "DDL n. 1616") propone per i professionisti sanitari il diritto di aprire Partita IVA e fare intramoenia senza particolari limitazioni. Nello specifico il DDL vuole, cito testualmente:

> "Garantire ai Professionisti Sanitari il di­ritto ad esercitare l’attività intramoenia, non sussistendo più alcuna motivazione che giu­stifichi la loro discriminazione. L’intramoenia non è il «male assoluto» bensì, se ben organizzato e gestito, come in Emilia-Romagna, una risorsa per il sistema, i cittadini e gli operatori."

Quindi, per i fisioterapisti, la vera novità è che ci si avvicina sempre di più alla compatibilità tra libera professione e dipendente pubblico, come c'è per i medici.

L'intramoenia sembra essere piuttosto vicino, anche se ci sono le limitazioni di cui abbiamo parlato prima per quanto riguarda l'extramoenia (bisogna ottenere l'autorizzazione dell'Azienda Sanitaria Locale, e da quello che so non è affatto facilissimo).

## 3) Modifiche ai corsi di Laurea

Le specializzazioni della fisioterapia sono tante, come ho cercato di raccontare in [questo articolo](https://fisioterapisti.org/che-fanno-veramente-i-fisioterapisti/ "Che fanno i fisioterapisti?").

La scienza va avanti, e c'è il rischio che i percorsi formativi non riescano a stare al passo.

Individuato questo limite, sempre il DDL Boldrini (lo stesso del punto 2) propone come soluzione quello di aggiornare i Corsi di Laurea delle Professioni Sanitarie (quindi anche quelle della riabilitazione, per cui la cosa ci riguarda).

Quando ero all'Università e tra i colleghi si parlava di cosa fare dopo la laurea, era opinione diffusa non proseguire con gli studi "perché la triennale insegna il lavoro e la magistrale non aggiunge niente di nuovo per fare il fisioterapista, può essere utile per fare i coordinatori o insegnare all'Università".

> Altra particolarità: per insegnare all'Università bisogna avere un Dottorato di Ricerca e passare un concorso. Tranne a Professioni Sanitarie, dove invece molti professori sono professionisti con la Magistrale e senza Dottorato. Lo dico anche per rimarcare quello che dicevamo [in questo articolo](https://fisioterapisti.org/si-trova-lavoro-con-la-laurea-in-fisioterapia/ "Si trova lavoro con la laurea in fisioterapia?"), cioè che le Professioni Sanitarie sono meno teoriche e più pratiche della media nel panorama universitario italiano.

A quanto pare la cosa è diffusa anche per le altre professioni sanitarie, al punto che il senato ha ricevuto il DDL con la proposta di riformare le Lauree Magistrali nelle Professioni Sanitarie perché troppo orientate al management, al coordinamento e alla didattica (perché il loro obiettivo attuale è formare potenziali coordinatori e professori universitari).

Non è chiaro se vogliano rendere le lauree Magistrali più simili alle triennali (cioè che "insegnano il lavoro", ma su cose più specifiche) o un evoluzione delle attuali ma con competenze di coordinamento più al passo coi tempi.

In ogni caso, al momento il DDL rimanda in futuro al MIUR questa riorganizzazione e modernizzazione delle Lauree Magistrali, per cui scopriremo i dettagli e vedremo gli effetti nei prossimi anni.

## Conclusione

Il Sistema Sanitario Nazionale si sta riorganizzando, sia perché si cerca sempre di contenerne i costi, sia perché [i medici sono sempre meno](https://www.ilsole24ore.com/art/medici-base-allarme-carenza-15-milioni-italiani-sono-senza-AE9gWwg "Mancano i medici di base"), e infine perché con l'invecchiamento della popolazione bisogna prendere misure adeguate.

Tutti questi fattori sono collegati, e se si può trovare una soluzione che li risolva almeno in parte è nell'interesse dello Stato e di tutta la collettività.

Se dare l'intramoenia ai professionisti sanitari o istituire il fisioterapista di famiglia permetterà di ridurre costi per lo Stato e garantire o addirittura migliorare il livello delle cure ai cittadini, allora saranno soluzioni portate avanti - e i cambiamenti che ora ci sembrano epocali diventeranno la nuova normalità.

Per il momento è tutto, ti ringrazio per aver letto fino a qui.

A presto!