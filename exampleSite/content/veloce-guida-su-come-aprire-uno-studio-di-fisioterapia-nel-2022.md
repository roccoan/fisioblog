+++
author = "Federica"
categories = ["Carriera", "Libera Professione"]
date = 2022-01-27T23:00:00Z
description = "Veloce guida all'apertura di uno studio professionale"
image = ""
title = "Veloce guida su come aprire uno studio di fisioterapia nel 2022"
type = "post"

+++
Veloce guida introduttiva sull'apertura di uno studio, per chi deve farlo a breve o è semplicemente incuriosito.

## Introduzione

Aprire uno studio è un gran bel passo. Sia chiaro però: non è necessario investire decine di migliaia di euro in strumenti sofisticati o costruire da zero un immobile. Si può iniziare con pochi strumenti (che si possono comprare su internet e la maggior parte anche da decathlon) e con un locale anche non grandissimo e in affitto.

L'ho fatto io, e altre persone che conosco, magari un giorno ci scriverò un articolo più dettagliato.

## Cosa serve

Per aprire uno studio di fisioterapia serve l'abilitazione (cioè la laurea), l'iscrizione all'Albo, l'assicurazione professionale e bisogna effettuare una comunicazione all'ASL territoriale competente. ![](/images/gabrielle-henderson-hjckknwcxxq-unsplash.jpg)

Siccome ogni regione ha le sue regole, non riuscirò ad entrare nel dettaglio di cosa chiede esattamente l'ASL, perché appunto può variare da regione a regione.

Tra poco vediamo in generale cosa viene richiesto, ma prima facciamo una importante distinzione.

## Distinzione tra **studio** e **centro** di fisioterapia

Okay, i due termini non sono esattamente corretti e sarebbe più corretto parlare di **Studio Professionale** (che è lo studio di cui parliamo nell'articolo) e di **Ambulatorio di Fisiokinesiterapia** (che genericamente chiamiamo centro). Inoltre c'è una terza forma che si chiama _Società tra Professionisti_, che ignoreremo perchè è una forma più complessa - meno adatta ai fisioterapisti in erba a cui questo sito si rivolge - e soprattutto perché anche lo Studio Professionale permette a due professionisti di lavorare nello stesso posto. Quindi, se avete in mente di aprire uno studio con un amico/un'amica fisioterapista per dividere i costi, si può fare anche con lo Studio Professionale. Se si è in più di due, non basta più lo Studio Professionale e bisogna andare di Ambulatorio o Società tra Professionisti.

Quindi facciamo così, anche se non è correttissimo, ma giusto per capirci: con "studio" intendiamo lo Studio Professionale e con "centro" intendiamo l'ambulatorio o la società tra professionisti.

Ci sono delle differenze tra studio e centro:

* Lo studio è un luogo privato, mentre il centro è un luogo pubblico. Questo ha implicazioni sulla struttura del locale, perchè per i luoghi pubblici c'è bisogno di avere più bagni (almeno uno per i dipendenti - separato da quello degli utenti che deve essere pensato anche per i disabili);
* Lo studio prevede una connessione più stretta tra professionista e paziente, prevale la professionalità e l'intelletto del fisioterapista, che svolge da solo e responsabilmente il proprio lavoro. Invece nei centri prevale l'organizzazione magari di più professionisti, di dipendenti e di strumentazioni complesse che vanno supervisionate; per questo motivo è prevista la nomina di un direttore sanitario, cioè un medico che sia il direttore dell'attività del lavoro della struttura sanitaria.

Quindi è chiaro che l'attività del centro è molto più complessa rispetto a quella dello studio. Anche l'avvio di studio e centro riflette questa disparità.

## Apertura dello studio

Per lo studio c'è solo bisogno di una comunicazione, mentre per i centri - oltre a tutta una serie di adempimenti burocratici e la nomina di un direttore sanitario - c'è bisogno di una autorizzazione (non basta la comunicazione) da parte dell'ASL territoriale.

Nella comunicazione per aprire uno studio, come dicevamo prima, ogni regione è diversa e potrebbero essere richieste cose diverse. Ma in generale vanno presentati:

* un foglio che fornisce l'ASL (si trova anche su internet di solito) da compilare con i dati anagrafici del professionista (nome, cognome, data di nascita, residenza, quando si è laureata/o, numero di Partita IVA e iscrizione all'Albo, ecc.);
* la planimetria del locale dove si intende svolgere l'attività (che può essere anche in affitto) da chiedere ad un tecnico (tipo geometra o ingegnere);
* la dichiarazione (sempre di un tecnico) che il locale sia agibile e che gli impianti (tipo quelli elettrici) siano a norma ed è okay per i pazienti mettere a caricare il cellulare senza far esplodere tutto;
* la ricevuta di un pagamento a favore dell'ASL stessa (l'importo dipende dall'ASL, ma sono in genere tra i €100 e i €200 totali).

Il locale deve avere determinate caratteristiche (tipo pavimenti e pareti lavabili per garantire condizioni igienico sanitarie di un certo standard ai pazienti), ma i requisiti non sono stringenti come quelli dei centri. 

In ogni caso per i dettagli, la modulistica e per chiarirsi eventuali dubbi, la cosa migliore da fare è sempre sentire l'ASL del proprio territorio (di solito i tecnici che si occupano di questo tipo di richieste lavorano nel dipartimento di igiene).

Dopo la comunicazione ed entru un tot di giorni (di solito novanta) l'ASL rilascia il nulla osta e lo studio è pronto per partire!

Per oggi è tutto, a presto!