+++
author = "Federica"
categories = ["Libera Professione"]
date = 2023-04-05T22:00:00Z
description = "Il Decreto Milleproroghe permette ai professionisti sanitari dipendenti pubblici di praticare la libera professione. Vale anche per i fisioterapisti? Come funziona?"
image = "/images/national-cancer-institute-nfvdkihxylu-unsplash.jpg"
title = "Rimozione vincolo esclusività 2023 per Fisioterapisti: il punto della situazione"
type = "post"

+++
Il Decreto Milleproroghe permette ai professionisti sanitari dipendenti pubblici di praticare la libera professione. Vale anche per i fisioterapisti? Come funziona? Fino a quando? Scopriamolo insieme.

## Partita IVA per dipendenti pubblici

Questa novità va a modificare le regole per il lavoro autonomo dei professionisti sanitari che sono anche dipendenti pubblici.

**Per chi non ne sa nulla su questo argomento**, consiglio la lettura di questo articolo:

* [**Un fisioterapista dipendente può avere la Partita IVA?**](https://fisioterapisti.org/un-fisioterapista-dipendente-puo-avere-la-partita-iva/ "Un fisioterapista dipendente può avere la Partita IVA?")

> Il riassunto se non hai tempo è che **non si può avere la Partita IVA se si è dipendenti pubblici full-time**, ma se si è dipendenti pubblici part-time e la dirigenza dell'ospedale/ASL lo consente, allora si può lavorare anche come liberi professionisti, fuori dall'orario di lavoro dipendente.

Le cose però **sono cambiate** ultimamente.

Mentre quella era la regola generale valida fino ad inizio anno, il governo con il Decreto Milleproroghe nel 2023 **ha previsto delle modifiche** (con un bel po' di limitazioni che tra poco vedremo).

## Cosa prevede il Decreto?

Il Decreto Milleproroghe del 2023  (convertito nella Legge 24 febbraio 2023, n. 14) prevede una deroga temporanea al **vincolo di esclusività**.

Che significa?

Il **vincolo di esclusività** è una clausola presente nel contratto di lavoro che viene firmato da chi vince un concorso.

In sostanza, se vinci un concorso e diventi dipendente pubblico, sei vincolato a **lavorare esclusivamente** **per la pubblica amministrazione che ti assume**.

Alla regola generale del vincolo di esclusività **già c'erano delle eccezioni** ([ne parlavamo in questo articolo](https://fisioterapisti.org/un-fisioterapista-dipendente-puo-avere-la-partita-iva/ "Un fisioterapista dipendente può avere la Partita IVA?") e nel riassunto di prima), ma con il nuovo decreto **ce ne sono altre**.

Vediamo meglio quali.

## Le novità

### L'allentamento del Vincolo di Esclusività

Siccome c'è un allentamento del vincolo di esclusività, i professionisti sanitari impiegati dal Sistema Sanitario Nazionale **da quest'anno possono lavorare anche altrove (con la P.IVA)**, ma solo al di fuori dell’orario di servizio e per un **monte ore complessivo settimanale non superiore a otto ore**.

### I Fisioterapisti sono coinvolti?

I dipendenti coinvolti sono quelli [aderenti al CCNL Comparto Sanità](https://fisioterapisti.org/quanto-guadagna-un-fisioterapista-stipendio-fisioterapista-pubblico/ "Quanto guadagna un fisioterapista? | Stipendio fisioterapista pubblico"), quindi per fare qualche esempio pratico, parliamo di chi esercita le professioni:

* dell’Infermiere,
* dell’Infermiere Pediatrico,
* dell’Ostetrica/o,
* del **Fisioterapista**
* e delle altre discipline professionali in ambito sanitario.

Quindi si, **anche i Fisioterapisti sono coinvolti**, e con queste novità possono avere la Partita IVA **anche se dipendenti pubblici**.

### Fino a quando è possibile?

Inizialmente la legge ha stabilito che il vincolo venisse allentato fino al 31/12/2023.

Poi però il periodo **è stato allungato fino al 2025**, e in modo decisamente peculiare.

> Come mai "peculiare"? Perchè il governo ha inserito questa decisione nel Decreto Energia, cioè quello che ha abbassato le accise sulle bollette della luce.

## Sono un fisioterapista nel pubblico. Che devo fare per usufruire di queste 8 ore settimanali?

Prima di correre ad aprire la Partita IVA, sappi che **non è ancora chiaro che bisogna fare**.

Ovviamente come da tradizione appena sappiamo qualcosa di utile corriamo a condividerla [sul nostro canale Telegram](https://t.me/fisioterapisti_official "Fisioterapisti Official"), ma per il momento **la situazione è la seguente**.

>Aggiornamento: quello che diciamo di seguito, ad oggi (17 maggio) è ancora valido, ma facciamo un'aggiunta. Nell'[ultima versione del Decreto Bollette all'art.15](https://www.quotidianosanita.it/allegati/allegato1684316272.pdf) viene specificato che appena il decreto diventerà legge, la palla passa alla Conferenza Stato-Regioni che avrà 90 giorni per definire i dettagli. Quindi per ora aspettiamo prima che il decreto diventi legge, e poi possiamo contare 90 giorni.

### Non ci sono le circolari ministeriali

Nonostante il decreto milleproroghe sia stato convertito in legge, e la legge sia stata poi integrata dal Decreto Bollette, [non ci sono i decreti ministeriali](https://agenparl.eu/2023/03/17/sanita-nursing-up-de-palma-milleproroghe-e-sblocco-libera-professione-per-infermieri-e-altri-operatori-sanitari-del-ssn-mancano-ancora-i-decreti-di-attuazione-si-rischia-lennesima-legge-fe/ "Sanità, Nursing Up De Palma: «Milleproroghe e sblocco Libera Professione per infermieri e altri operatori sanitari del SSN: mancano ancora i Decreti di attuazione.").

Questo implica un po' di cose.

Nello specifico, non è ancora chiaro **se c'è bisogno o meno di un’autorizzazione del datore di lavoro** per poter svolgere la libera professione, né le modalità che il professionista dovrebbe adottare sotto **l’aspetto della tutela assicurativa** e nel caso **chi dovrebbe sostenerne gli eventuali costi**, né, infine, delle linee guida **dal punto di vista retributivo** per le prestazioni erogate dal professionista.

Che prezzi sceglie di applicare un Fisioterapista? E un infermiere?

### Inoltre, come funziona per i contributi?

Ce lo chiediamo perché i medici che già possono avere la Partita IVA anche se sono dipendenti pubblici, hanno anche una [cassa previdenziale privata](https://www.enpam.it/ "ENPAM") (mentre tutti gli altri professionisti - inclusi noi fisioterapisti - [rientrano nella gestione separata dell'INPS](https://fisioterapisti.org/quante-tasse-paga-un-fisioterapista-in-regime-forfettario-nel-2023/ "Quante tasse paga un Fisioterapista in Regime Forfettario nel 2023?")).

Tutti questi non sono affatto aspetti secondari, e **iniziare con l'attività da libero professionista prima che vengano definiti ufficialmente dai decreti ministeriali potrebbe comportare problemi**, anche poco piacevoli (come accertamenti fiscali, provvedimenti disciplinari o addirittura licenziamento).

## Conclusione

Al di là di tutte le polemiche [sul fatto che non sia una decisione permanente](https://www.nurse24.it/infermiere/attualita-infermieri/abolizione-vincolo-esclusivita-dietrofront-del-governo-termine-2025.html "Abolizione vincolo esclusività, dietrofront del Governo"), speriamo che possa comunque interessare a tutti i fisioterapisti che già lavorano o [che nei prossimi anni inizieranno a lavorare nel pubblico](https://fisioterapisti.org/concorsi-pubblici-fisioterapista-saranno-piu-facili/ "Concorsi Pubblici Fisioterapista: saranno più facili? 3 Novità Interessantissime").

Ricorda di [unirti a noi su Telegram](https://t.me/fisioterapisti_official "Fisioterapisti Official") così appena ci sono novità con i decreti attuativi procediamo a dirti **come puoi fare operativamente per iniziare a lavorare anche come libero professionsita**.

Grazie mille per aver letto, a presto!
