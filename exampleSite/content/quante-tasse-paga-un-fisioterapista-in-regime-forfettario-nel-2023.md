+++
author = "Redazione"
categories = ["Libera Professione"]
date = 2023-03-06T23:00:00Z
description = "Se sono un Fisioterapista Libero Professionista, come faccio a capire quante tasse e contributi devo pagare e quale sarà il mio guadagno netto? Scopriamolo insieme."
draft = true
image = "/images/kelly-sikkema-xou52juvuxa-unsplash.jpg"
title = "Quante tasse paga un Fisioterapista in Regime Forfettario nel 2023?"
type = "post"

+++
Se sono un Fisioterapista Libero Professionista, come faccio a capire quale sarà il mio guadagno netto? Scopriamolo insieme.

## Introduzione

> Se non hai tempo di leggere tutto l'articolo, abbiamo realizzato [un comodo sito](https://fisio-org.github.io/calcola_netto/ "Calcola Netto by Fisioterapisti") dove metti il guadagno lordo dell'anno e ti calcola tasse, contributi e guadagno netto nel regime forfettario. Puoi trovarlo [cliccando qui](https://fisio-org.github.io/calcola_netto/ "Calcola Tasse e Contributi by Fisioterapisti") (e se non ti serve subito, unisciti [al nostro canale Telegram]() così lo trovi nei messaggi in evidenza). 
>
> In questo articolo spieghiamo come si calcolano le tasse nel forfettario e il meccanismo che c'è dietro al calcolatore, quindi torna a leggerlo appena puoi per scoprirlo!

Lo sappiamo tutti: quando si è dipendenti in busta paga arriva già il netto e sappiamo esattamente quanto guadagniamo.

Per i liberi professionisti invece **non è possibile sapere in anticipo quale sarà il netto**, perché dipende appunto dai guadagni effettivi.

Ma se sono un fisioterapista libero professionista, **come faccio a sapere quale sarà il mio netto?**

Magari me lo chiedo perché sto pensando di diventare libero professionista e voglio avere una cifra di massima su cui regolarmi.

O magari sono già un Fisioterapista con la Partita IVA e voglio conoscere quante tasse e quanti contributi devo pagare, così da capire quello che posso spendere.

In fondo è una situazione abbastanza frequente: secondo [i dati Almalaurea](https://www2.almalaurea.it/cgi-asp/professioni/Scheda.aspx?from=motoreRicerca&codice=3.2.1.2.2 "Fisioterapisti"), in media **il 43%** di noi a 5 anni dalla laurea **lavora come autonomo**.

Oggi lo scopriamo in **due modi**:

* Abbiamo realizzato un _sito interattivo_ per **scoprire subito quante tasse e contributi si pagano nel Regime Forfettario** per i Fisioterapisti e di conseguenza **quale sarà il netto** (puoi trovarlo [cliccando qui](https://fisio-org.github.io/calcola_netto/ "Calcola Netto by Fisioterapisti.org"));
* Abbiamo scritto questo articolo per **spiegare in modo semplice e passo dopo passo come funziona il calcolo** delle cose da pagare quando si è nel regime forfettario.

Quindi, direi di partire!

> Nota bene: sia l'articolo che il calcolatore sono riferiti al solo Regime Forfettario.

## Che si paga esattamente?

In [un precedente articolo](https://fisioterapisti.org/concetti-base-di-partita-iva-per-fisioterapisti/ "Concetti base di Partita IVA per Fisioterapisti") spiegavamo la _differenza tra tasse e contributi_:

* Le **Tasse** si versano _allo Stato_ che con quei soldi può finanziare le scuole, l'ordine pubblico, i trasporti, e tutta la spesa pubblica;
* I **Contributi** si versano _all'INPS_ così che un giorno avremo la pensione. In realtà non servono solo a finanziare le pensioni, ma anche a finanziare le indennità di disoccupazione, di maternità, di malattia o di morte: insomma tutti i servizi di previdenza sociale.

Ora vediamo **come funzionano le tasse e i contributi per un Fisioterapista in Regime Forfettario.**

Partiamo dalle Tasse.

## Le Tasse nel Regime Forfettario

Le tasse si pagano su **quello che guadagni**.

Quello che guadagni si chiama _"fatturato"_, perché è **la somma delle fatture che hai emesso in un anno**.

Il fatturato è lordo, perché ancora ci dobbiamo pagare le tasse.

Detto ciò, facciamo un'altra precisazione: **non paghi le tasse su tutto quello che hai guadagnato**.

In che senso?

Facciamo un esempio: diciamo che nel 2022 hai guadagnato €30.000.

Quindi €30.000 è il nostro fatturato, le tasse non le paghiamo su tutto il fatturato, **ma solo su una porzione**.

Quanto è grande questa porzione esattamente? Per noi Fisioterapisti, **è esattamente il 78% del totale**.

> Da dove viene fuori il 78%? In sostanza ogni codice Ateco (cioè i numeri che vengono assegnati ad ogni tipologia di attività, quello dei fisioterapisti è 86.90.21) presenta un proprio "coefficiente di redditività". 
>
> Questo rappresenta più o meno **il guadagno medio effettivo di quella categoria di attività al netto dei costi**, ma non è preciso appunto perché è "a forfait" (da qui "regime forfettario"). 
>
> Per l'attività dei fisioterapisti il legislatore ha determinato che per ogni €100 guadagnati, in media €22 vengono spesi per costi vari e i rimanenti €78 sono l'effettivo guadagno (da qui il coefficiente di redditività del 78%).

Tornando all'esempio di prima, il 78% di €30.000 è €23.400.

Per cui, **non paghiamo le tasse su €30.000 ma su €23.400**.

Questi €23.400 prendono il nome di "Imponibile".

### E su questi €23.400 o "imponibile", quante tasse si pagano?

Dipende da una sola variabile: **da quanti anni sei nel forfettario?**

Infatti:

* Se hai aperto la tua attività da poco, e sei nel regime forfettario da **meno di cinque anni**, sull'imponibile **pagherai solo il _5%_ di tasse**;
* Invece, se sei forfettario da **più di cinque anni, pagherai il _15%_ di tasse**.

Quindi, tornando al nostro esempio:

* Fatturato: €30.000;
* Imponibile: €23.400;
* Tasse (5% nuova attività): €1.170
* Tasse (15%): €3.510

Come vediamo, soprattutto all'inizio le tasse sono molto contenute. 

Ma **per calcolare il guadagno netto è ancora presto**.

In che senso?

Dobbiamo ancora pagare i contributi.

## I contributi

Come dicevamo prima, i contributi **si versano all'INPS** così che:

* Se il padre di famiglia **diventa invalido** e non può più lavorare, i suoi figli non moriranno di fame;
* Se l'impiegata dell'ufficio aspetta un bimbo e deve **andare in maternità** potrà farlo perché le viene pagata;
* Se un azienda fallisce e licenzia tutto il personale, chi viene licenziato **può richiedere la disoccupazione** e nel frattempo cercare un altro lavoro;
* Se qualcuno **raggiunge l'età della pensione potrà andarci**.

I contributi purtroppo **sono decisamente meno economici delle tasse**.

In particolare, **nel 2023 i liberi professionisti iscritti alla Gestione Separata dell'INPS _devono pagare il 26,23% di contributi_** sull'imponibile.

Quindi, sul nostro esempio di prima:

* Fatturato: €30.000;
* Imponibile: €23.400;
* Contributi (26,23%): €6.138.

> La Gestione Separata dell'INPS sarebbe il calderone dove vanno a finire i contributi di tutti quei professionisti che non hanno una cassa previdenziale di categoria - ciò significa l'equivalente dell'INPS ma per la categoria dei medici, degli architetti, dei commercianti, e così via. Noi fisioterapisti non abbiamo una cassa di categoria e quindi versiamo all'INPS in questa gestione separata.

## Ricapitoliamo: qual è il netto?

Abbiamo un fatturato di €30.000.

L'imponibile è il 78% e cioè €23.400.

* Se siamo professionisti da meno di cinque anni, il nostro netto sarà €23.400 meno le tasse (€1.170) e meno i contributi (€6.138).
* Se siamo professionisti da più di cinque anni, il nostro netto sarà €23.400 meno le tasse (€3.510) e meno i contributi (€6.138).

### Quindi, qual è il netto?

A voi i calcoli - con la calcolatrice se avete pazienza, oppure con il nostro comodo (e gratuito) [calcolatore online per scoprire le tasse, i contributi e il netto a partire dal lordo](https://fisio-org.github.io/calcola_netto/ "Calcolatore Tasse e Contributi Fisioterapisti.org").

## Conclusione

Spero che questo articolo e il [nostro tool gratuito per calcolare le tasse e i contributi da pagare](https://fisio-org.github.io/calcola_netto/ "Calcola Tasse e Contributi by Fisioterapisti") siano stati utili!

Se ti va di continuare a seguirci, unisciti a noi [al nostro canale Telegram](https://t.me/fisioterapisti_official "Fisioterapisti Official") per non perderti gli aggiornamenti più importanti.

Grazie per aver letto, a presto! :)